ᱞᱟᱹᱭ ᱪᱟᱞ ᱟᱜᱩ ᱠᱟᱛᱷᱟ ᱜᱮ ᱟᱹᱨᱤᱪᱟᱹᱞᱤ ᱵᱚᱱ ᱢᱮᱛᱟᱜ ᱠᱟᱱᱟ ᱾ 
ᱥᱟᱱᱛᱟᱲ ᱥᱟᱶᱛᱟ ᱨᱮ ᱟᱵᱚ ᱨᱤᱱ ᱦᱟᱲᱟᱢ ᱠᱚ ᱥᱚᱥᱱᱚᱜ ᱵᱮᱱᱟᱣ ᱨᱮ ᱟᱵᱚᱣᱟᱜ ᱚᱲᱟᱜ ᱫᱩᱣᱟᱹᱨ ᱵᱚᱦᱚᱨ, ᱚᱲᱟᱜ ᱡᱚᱛᱚᱱ, ᱯᱮᱲᱟ ᱵᱚᱸᱫᱷᱩ ᱵᱮᱵᱷᱟᱨ, ᱥᱟᱹᱜᱟᱹᱭ ᱠᱟᱛᱮ ᱨᱚᱲ, ᱵᱚᱸᱜᱟ ᱵᱳᱨᱳ ᱫᱮᱣᱟ ᱥᱮᱣᱟ, ᱮᱱᱮᱡ ᱥᱮᱨᱮᱧ ᱠᱚ ᱨᱮᱱᱟᱜ ᱵᱚᱦᱚᱨ, ᱡᱟᱱᱟᱢ ᱪᱷᱟᱹᱴᱭᱟᱹᱨ ᱵᱟᱯᱞᱟ ᱴᱷᱮᱱ ᱠᱷᱚᱱ ᱜᱚᱡ ᱜᱩᱨ ᱮᱢᱟᱱ ᱠᱚ ᱨᱮᱱᱟᱜ ᱠᱟᱹᱢᱤ ᱦᱚᱨᱟ, ᱵᱟᱹᱫᱽ ᱵᱟᱹᱭᱦᱟᱹᱲ ᱪᱟᱥ, ᱯᱟᱨᱟᱵ ᱯᱩᱱᱟᱹᱭ, ᱢᱟᱹᱡᱷᱤ ᱯᱟᱨᱜᱟᱱᱟ ᱫᱚᱨᱵᱟᱨ ᱮᱢᱟᱱ ᱞᱮᱠᱟᱱᱟᱜ ᱠᱟᱹᱢᱤ ᱠᱚᱨᱮᱱᱟᱜ ᱵᱚᱦᱚᱨ ᱠᱚ ᱟᱵᱚ ᱨᱤᱱ ᱦᱟᱲᱟᱢ ᱠᱚᱣᱟᱜ ᱞᱟᱹᱭ ᱞᱮᱠᱟᱛᱮ ᱜᱮ ᱪᱚᱞᱚᱱᱚᱜ ᱠᱟᱱᱟ ᱾ ᱱᱚᱶᱟ ᱠᱚ ᱠᱟᱹᱢᱤ ᱦᱚᱨᱟ ᱫᱚ ᱯᱚᱛᱚᱵ ᱞᱮᱠᱟᱛᱮ ᱵᱟᱝ ᱚᱞ ᱛᱚᱞ ᱫᱚᱦᱚ ᱟᱠᱟᱱᱟ ᱾ ᱱᱚᱶᱟ ᱠᱚ ᱡᱚᱛᱚ ᱦᱚᱲ ᱜᱮ ᱵᱚ ᱢᱟᱱᱟᱣ ᱵᱟᱛᱟᱣ ᱮᱫᱼᱟ ᱾ ᱥᱟᱱᱛᱟᱲ ᱥᱟᱶᱛᱟ ᱨᱮᱱᱟᱜ ᱟᱹᱨᱤᱪᱟᱹᱞᱤ ᱫᱚ ᱟᱹᱰᱤ ᱱᱟᱯᱟᱭ ᱜᱮᱭᱟ ᱾
