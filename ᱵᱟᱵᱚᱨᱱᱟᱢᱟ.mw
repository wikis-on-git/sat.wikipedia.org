'''ᱵᱟᱵᱚᱨᱱᱟᱢᱟ''' (Chagatai/Persian:بابر نامہ‬‎) ᱟᱨᱵᱟᱝ '''ᱛᱩᱡᱽᱠᱼᱮᱼᱵᱟᱵᱽᱨᱤ''' ᱢᱩᱜᱚᱞ ᱥᱟᱢᱨᱟᱡᱽ ᱨᱮᱱᱤᱡ ᱯᱩᱭᱞᱩ ᱥᱚᱢᱨᱟᱴ ᱵᱟᱵᱚᱨ ᱟᱜ ᱡᱤᱭᱚᱱ ᱪᱩᱨᱤᱛ ᱚᱞ ᱛᱚᱞ ᱠᱟᱛᱮ ᱢᱮᱱᱟᱜᱼᱟ ᱾ ᱱᱚᱣᱟ ᱫᱚ ᱩᱱᱤ ᱟᱡᱟᱜ ᱡᱟᱱᱟᱢ ᱯᱟ.ᱨᱥᱤ ᱪᱚᱜᱚᱛᱟᱭᱤ ᱛᱩᱨᱠᱤ ᱛᱮᱭ ᱚᱞ ᱞᱮᱜᱼᱟ ᱾  ᱱᱚᱣᱟ ᱨᱮ ᱩᱱᱤ ᱫᱚ ᱟᱡᱟᱜ ᱩᱡᱽᱵᱮᱠᱤᱥᱛᱟᱱ ᱨᱮᱭᱟᱜ ᱯᱷᱚᱨᱜᱟᱱᱟ ᱵᱟᱫᱤ ᱨᱮᱭ ᱠᱷᱮᱢᱟᱣ ᱟᱠᱟᱫ ᱛᱤᱫᱽᱨᱟ. ᱚᱠᱛᱚ ᱟᱨ ᱡᱩᱣᱟ.ᱱ ᱚᱠᱛᱚ, ᱛᱟᱭᱚᱢ ᱛᱮ ᱟᱯᱷᱜᱟᱱᱤᱥᱛᱟᱱ ᱟᱨ ᱵᱷᱟᱨᱚᱛ ᱨᱮᱭᱟᱜ ᱠᱟ.ᱴᱤᱡ ᱢᱟᱦᱟᱫᱤᱯ ᱪᱮᱛᱟᱱ ᱨᱮ ᱡᱷᱟᱯᱴᱟᱣ ᱟᱨ ᱠᱟᱵᱽᱡᱟ ᱟᱨ ᱮᱴᱟᱜ ᱜᱷᱚᱴᱚᱱ ᱠᱚ ᱨᱮᱭᱟᱜ ᱴᱷᱟ.ᱣᱠᱟ. ᱵᱤᱥᱲᱤᱭ ᱚᱞ ᱛᱚᱞ ᱟᱠᱟᱜᱼᱟ ᱾ ᱩᱱᱤ ᱜᱚᱴᱟ ᱴᱚᱴᱷᱟ ᱨᱮᱭᱟᱜ ᱚᱛ ᱦᱟᱥᱟ, ᱨᱟᱡᱽᱼᱟ.ᱨᱤ, ᱠᱟ.ᱣᱰᱤᱼᱟ.ᱨᱤ ᱵᱮᱵᱚᱥᱛᱟ, ᱯᱩᱨᱠᱩᱛᱤᱭᱟ. ᱦᱚᱭ ᱦᱤᱥᱤᱫ, ᱵᱟᱡᱟᱨᱼᱵᱟᱸᱜᱽᱞᱟ, ᱡᱚ, ᱡᱟᱱᱣᱟ ᱮᱢᱟᱱ ᱛᱮᱭᱟᱜ ᱪᱮᱛᱟᱱ ᱨᱮᱭ ᱵᱤᱥᱲᱤ ᱥᱚᱫᱚᱨ ᱟᱠᱟᱜᱼᱟ ᱾ ᱱᱚᱣᱟ ᱨᱮ ᱛᱤᱱᱟ.ᱝ ᱜᱟᱱ ᱯᱷᱟᱨᱥᱤ ᱯᱟ.ᱨᱥᱤ ᱨᱮᱭᱟᱜ ᱦᱩᱰᱤᱧ ᱢᱟᱨᱟᱝ ᱪᱷᱟᱸᱫᱟ ᱦᱚᱸ ᱧᱮᱞ ᱧᱟᱢᱚᱜᱼᱟ, ᱚᱱᱠᱟ ᱫᱚ ᱱᱤᱛᱚᱜ ᱯᱷᱟᱨᱥᱤ ᱠᱚ ᱨᱚᱲ ᱮᱫ ᱦᱚᱲ ᱱᱚᱣᱟ ᱵᱟᱠᱚ ᱵᱩᱡᱷᱟ.ᱣ ᱫᱟᱲᱮᱭᱟᱜ ᱠᱟᱱᱟ ᱾ ᱢᱮᱱ ᱞᱮᱠᱷᱟᱱ ᱪᱚᱜᱚᱛᱟᱭᱤ ᱯᱟ.ᱨᱥᱤ ᱫᱚ ᱢᱟᱞᱚᱴ ᱦᱩᱭ ᱟᱠᱟᱱᱟ ᱱᱤᱛᱚᱜᱟᱜ ᱩᱡᱽᱵᱮᱠ ᱯᱟ.ᱨᱥᱤ ᱫᱚ ᱚᱱᱟ ᱨᱮᱭᱟᱜ ᱜᱮ ᱵᱚᱝᱥᱚ ᱜᱟᱬᱟ ᱠᱟᱱᱟ ᱾ ᱟᱨ ᱚᱱᱟ ᱠᱚ ᱨᱚᱲ ᱮᱫ ᱩᱡᱽᱵᱮᱠ ᱦᱚᱲ ᱫᱚ ᱵᱟᱵᱚᱨᱱᱟᱢᱟ ᱠᱚ ᱯᱟᱲᱦᱟᱣ ᱫᱟᱲᱮᱭᱟᱜᱼᱟ ᱾ ᱱᱚᱣᱟ ᱯᱚᱛᱚᱵ ᱫᱚ ᱪᱚᱜᱚᱛᱟᱭᱤ ᱟᱨ ᱩᱡᱽᱵᱮᱠ ᱯᱟ.ᱨᱥᱤ ᱨᱮᱭᱟᱜ ᱥᱟᱶᱦᱮᱫ ᱛᱮᱭᱟᱜ ᱢᱤᱫ ᱟ.ᱰᱤ ᱢᱟᱨᱟᱝ ᱦᱟ.ᱴᱤᱧ ᱢᱮᱱᱛᱮ ᱠᱚ ᱢᱟᱱᱟᱣ ᱵᱟᱛᱟᱣᱟ ᱾

[[ᱛᱷᱚᱠ:ᱮᱥᱤᱭᱳ ᱪᱟᱸᱫᱚ ᱥᱟᱯᱟᱲᱟᱣ ᱒᱐᱑᱘]]
