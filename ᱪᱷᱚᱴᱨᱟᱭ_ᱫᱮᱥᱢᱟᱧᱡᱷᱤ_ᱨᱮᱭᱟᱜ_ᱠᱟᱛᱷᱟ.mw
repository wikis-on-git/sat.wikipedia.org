'''ᱪᱷᱚᱴᱨᱟᱭ ᱫᱮᱥᱢᱟᱧᱡᱷᱤ ᱨᱮᱭᱟᱜ ᱠᱟᱛᱷᱟ''' ᱫᱚ ᱥᱟᱱᱛᱟᱞᱤ ᱥᱟᱶᱦᱮᱫ ᱨᱮᱭᱟᱜ ᱯᱟᱹᱦᱤᱞ ᱚᱠᱛᱮ ᱠᱚ ᱨᱮ ᱚᱞ ᱞᱮᱱ ᱯᱚᱛᱚᱵ ᱠᱚ ᱢᱩᱫᱽ ᱨᱮ ᱢᱤᱫᱴᱮᱱ ᱯᱚᱛᱚᱵ ᱠᱟᱱᱟ, ᱚᱠᱟ ᱫᱚ ᱢᱤᱫᱴᱮᱱ ᱱᱟᱜᱟᱢᱤᱭᱟᱹ ᱥᱚᱢᱚᱞ ᱢᱮᱱᱛᱮ ᱦᱚᱸ ᱞᱮᱠᱷᱟᱜ ᱠᱟᱱ|ᱱᱤᱭᱟᱹ ᱯᱚᱛᱚᱵ ᱫᱚ ᱥᱟᱱᱛᱟᱞ ᱦᱩᱞ(᱑᱘᱕᱕) ᱨᱮᱭᱟᱜ ᱦᱩᱞ ᱢᱟᱲᱟᱝ ᱟᱨ ᱛᱟᱭᱱᱚᱢ ᱟᱨ [[ᱟᱥᱟᱢ]] ᱫᱤᱥᱚᱢ ᱛᱮ ᱦᱚᱲ ᱦᱚᱯᱚᱱ ᱠᱚ ᱵᱚᱞᱚᱭᱮᱱ ᱨᱮᱭᱟᱜ ᱱᱟᱜᱟᱢ ᱠᱚ ᱚᱞ ᱟᱠᱟᱱᱟ|
==ᱚᱞᱚᱜ ᱱᱟᱝ==
ᱱᱤᱭᱟᱹ ᱯᱚᱛᱚᱵ ᱫᱚ ᱑᱙᱑᱗ ᱥᱮᱨᱢᱟ ᱨᱮ ᱚᱞ ᱞᱮᱱᱟ|ᱞᱟᱹᱞᱟᱹᱭᱤᱡ ᱫᱚᱭ ᱛᱟᱸᱦᱮᱸ ᱠᱟᱱᱟ '''ᱪᱷᱚᱴᱨᱟᱭ ᱫᱮᱥᱢᱟᱧᱡᱷᱤ''' ᱟᱨ ᱚᱞᱚ-ᱤᱡ ᱫᱚ '''ᱨᱟᱭᱟ ᱥᱚᱨᱮᱱ'''|᱑᱙᱑᱗ ᱥᱮᱨᱢᱟ ᱨᱮ ᱥᱟᱱᱛᱟᱞ ᱢᱤᱥᱚᱱ ᱨᱮᱭᱟᱜ ᱕᱐ ᱥᱮᱨᱢᱟ ᱯᱩᱨᱟᱹᱣ ᱥᱚᱱᱟᱞᱤ ᱡᱩᱵᱽᱞᱤ ᱚᱠᱛᱮ ᱱᱤᱭᱟᱹ ᱠᱟᱛᱷᱟ ᱠᱚ ᱪᱷᱚᱴᱨᱟᱭ ᱫᱮᱥᱢᱟᱧᱡᱷᱤᱭᱮ ᱞᱟᱹᱭ ᱞᱮᱫᱟ ᱟᱨ ᱨᱟᱭᱟ ᱥᱚᱨᱮᱱ ᱫᱚᱭ ᱚᱞ ᱫᱚᱦᱚ ᱞᱮᱫᱟ|ᱱᱟᱦᱟᱜ ᱱᱟᱝ ᱨᱮ ᱱᱤᱭᱟᱹ ᱫᱚ ᱥᱟᱱᱴᱟᱞ ᱥᱟᱶᱛᱟ ᱱᱟᱜᱟᱢ ᱞᱟᱹᱜᱤᱫ ᱟᱹᱰᱤ ᱜᱚᱱᱚᱝᱟᱱ ᱥᱚᱢᱚᱞ ᱢᱮᱱᱛᱮ ᱜᱮ ᱞᱮᱠᱷᱟᱜ ᱠᱟᱱᱟ|
==ᱦᱟᱦᱟᱴᱤᱧ==
ᱱᱤᱭᱟᱹ ᱯᱚᱛᱚᱵ ᱫᱚ ᱵᱟᱨ ᱦᱟᱹᱴᱤᱧ ᱨᱮ ᱦᱟᱹᱴᱤᱧ ᱟᱠᱟᱱᱟ, ᱢᱮᱱ ᱠᱷᱟᱱ ᱧᱮᱣᱠᱞ ᱞᱮᱠᱷᱟᱱ ᱟᱥᱚᱠᱟᱭ ᱛᱮ ᱯᱮ ᱴᱷᱮᱱ ᱦᱟᱹᱴᱤᱧ ᱟᱠᱟᱱᱟ|

᱑ᱹ ᱯᱟᱹᱦᱤᱞ ᱦᱟᱹᱴᱤᱧ ᱨᱮ ᱫᱚ ᱱᱟᱱᱠᱟᱨ ᱟᱨ ᱚᱱᱟ ᱟᱰᱮ ᱯᱟᱥᱮ ᱴᱚᱴᱷᱟ ᱠᱚ ᱨᱮᱱᱟᱜ ᱦᱩᱞ ᱢᱟᱲᱟᱝ ᱨᱮᱭᱟᱜ ᱠᱟᱛᱷᱟ ᱠᱚ ᱚᱞ ᱥᱚᱫᱚᱨ ᱟᱠᱟᱱᱟ ᱥᱮ ᱪᱷᱚᱴᱨᱟᱭ ᱫᱮᱥᱢᱟᱧᱡᱷᱤᱭᱮ ᱞᱟᱹᱭ ᱟᱠᱟᱫᱟ|

᱒ᱹ ᱫᱚᱥᱟᱨ ᱦᱟᱹᱴᱤᱧ ᱨᱮ ᱫᱚ ᱱᱟᱱᱠᱟᱨ ᱟᱨ ᱚᱱᱟ ᱟᱰᱮ ᱯᱟᱥᱮ ᱴᱚᱴᱷᱟ ᱨᱮ ᱥᱟᱱᱛᱟᱞ ᱦᱩᱞ ᱚᱠᱛᱮ ᱨᱮᱭᱟᱜ ᱵᱤᱵᱚᱨᱚᱱ ᱠᱚ ᱧᱟᱢᱚᱜ ᱠᱟᱱᱟ|

᱓ᱹ ᱛᱮᱥᱟᱨ ᱦᱟᱹᱴᱤᱧ ᱨᱮ ᱫᱚ ᱥᱟᱱᱛᱟᱞ ᱦᱩᱞ ᱚᱠᱛᱮ ᱨᱮ ᱥᱟᱱᱛᱟᱞ ᱯᱟᱨᱜᱟᱱᱟ ᱨᱮᱱ ᱦᱚᱲ ᱠᱚ ᱦᱩᱞ ᱨᱮᱭᱟᱜ ᱮᱞᱟᱝ ᱚᱨᱥᱚᱝ ᱛᱮ ᱪᱷᱤᱱ ᱪᱷᱟᱹᱛᱩᱨ, ᱟᱣᱟ-ᱴᱟᱯᱟ,ᱦᱟᱥᱟ ᱠᱚ ᱠᱚ ᱨᱮᱪ ᱚᱪᱚ ᱞᱮᱱ, ᱚᱲᱟᱜ ᱠᱚᱠᱚ ᱞᱚ ᱛᱚᱨᱚᱪ ᱪᱟᱵᱟ ᱞᱮᱫ, ᱜᱟᱹᱭ-ᱰᱟᱝᱜᱽᱨᱟ ᱠᱚᱠᱚ ᱟᱫ ᱪᱟᱵᱟ ᱞᱮᱫ ᱦᱚᱲ [[ᱟᱥᱟᱢ]] ᱫᱤᱥᱚᱢ ᱛᱮ ᱟᱹᱜᱩ ᱟᱨ ᱱᱩᱠᱩ ᱞᱟᱹᱜᱤᱫ ᱠᱚᱞᱚᱱᱤ ᱵᱟᱱᱫᱷᱟᱣ ᱨᱮᱭᱟᱜ ᱠᱟᱛᱷᱟ ᱮᱢᱟᱱ ᱠᱟᱛᱷᱟ ᱠᱚ ᱚᱞ ᱟᱠᱟᱱᱟ|
