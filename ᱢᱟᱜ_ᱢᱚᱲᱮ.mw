ᱡᱟᱦᱮᱨ ᱵᱚᱸᱜᱟ ᱥᱟᱱᱛᱟᱲ ᱦᱚᱯᱚᱱ, ᱠᱷᱮᱨᱣᱟᱲ ᱡᱟᱹᱛᱤᱭᱟᱜ ᱵᱚᱸᱜᱟ ᱵᱳᱨᱳ ᱫᱮᱵᱟ ᱥᱮᱵᱟ ᱨᱮᱱᱟᱜ ᱢᱤᱫ ᱢᱟᱨᱟᱝ ᱯᱚᱨᱚᱵᱽ ᱢᱟᱜ ᱢᱚᱲᱮ ᱾ ᱡᱟᱦᱟᱸ ᱫᱚ ᱵᱟᱦᱟ ᱵᱚᱸᱜᱟ, ᱵᱟᱦᱟ ᱯᱚᱨᱚᱵᱽᱨᱮ ᱨᱚᱲ ᱫᱚᱦᱚ ᱛᱟᱦᱮᱱᱟ ᱵᱚᱸᱜᱟ ᱵᱳᱨᱳ ᱠᱚ ᱴᱷᱮᱱ᱾ ᱢᱟᱜ ᱢᱚᱲᱮ ᱫᱚ ᱥᱮᱨᱢᱟ ᱥᱮᱨᱢᱟ ᱵᱟᱝ ᱦᱳᱭ ᱠᱟᱛᱮ, ᱵᱟᱨ ᱥᱮᱨᱢᱟ ᱛᱟᱭᱚᱢ ᱯᱮ ᱥᱮᱨᱢᱟ ᱨᱮ ᱡᱟ.ᱥᱛᱤ ᱜᱟᱱ ᱠᱚ ᱢᱟᱱᱟᱣ ᱵᱟᱛᱟᱣ ᱜᱮᱭᱟ, ᱫᱮᱥ ᱫᱤᱥᱚᱢ ᱨᱤᱱ ᱠᱷᱮᱨᱣᱟᱲ ᱡᱟᱹᱛᱤ ᱾ ᱵᱟᱦᱟ ᱵᱚᱸᱜᱟ ᱵᱟᱦᱟ ᱯᱚᱨᱚᱵᱽ ᱱᱮᱸᱰᱟ ᱜᱚᱴᱟ ᱫᱤᱱᱨᱮ ᱚᱱᱟ ᱟᱛᱳ ᱨᱮᱱ ᱦᱚᱲ ᱠᱚ ᱜᱚᱡ ᱜᱩᱨ ᱮᱢᱟᱱ ᱞᱮᱱᱠᱷᱟᱱ, ᱟᱨ ᱵᱟᱝᱠᱷᱟᱱ ᱚᱱᱟ ᱢᱩᱣᱡᱷᱟᱹ ᱟᱹᱛᱩ ᱨᱮ ᱟᱭᱳ ᱨᱩᱭᱟᱹ ᱠᱚ ᱵᱚᱞᱚ ᱮᱢᱟᱱ ᱞᱮᱱᱠᱷᱟᱱ - ᱵᱟᱦᱟ ᱵᱚᱸᱜᱟ ᱨᱮ ᱵᱟᱠᱚ ᱵᱟᱦᱟ ᱯᱚᱨᱚᱵᱚᱜᱼᱟ ᱾ ᱩᱱ ᱨᱮ ᱟᱹᱛᱩ ᱢᱚᱬᱮ ᱦᱚᱲ ᱟᱨ ᱵᱟᱝᱠᱷᱟᱱ ᱟᱹᱛᱩ ᱥᱚᱞᱚ ᱟᱱᱟ ᱟᱛᱮ ᱡᱟᱦᱮᱨ ᱛᱷᱟᱱ ᱨᱮ ᱵᱚᱸᱜᱟ ᱵᱩᱨᱩ ᱴᱷᱮᱱ ᱱᱟᱭᱠᱮ ᱵᱟᱵᱟ ᱥᱩᱱᱩᱢ ᱥᱤᱸᱫᱩᱨ ᱟᱸᱬᱜᱚ ᱟᱭ, ᱟᱨ ᱱᱟᱭᱠᱮ ᱵᱟᱵᱟ ᱥᱟᱶ ᱥᱟᱱᱟᱢ ᱠᱚᱜᱮ ᱟᱠᱚᱣᱟᱜ ᱨᱮᱸᱜᱮᱡ ᱨᱟᱵᱟᱝ, ᱥᱩᱠ ᱫᱩᱠ ᱥᱚᱫᱚᱨ ᱠᱟᱛᱮᱜ ᱠᱚ ᱱᱮᱦᱚᱨᱚᱜ ᱟ᱾ ᱱᱮᱦᱚᱨ ᱫᱚ-- ᱢᱟᱨᱟᱝ ᱵᱩᱨᱩ , ᱡᱟᱦᱮᱨ ᱟᱭᱚ, ᱢᱚᱬᱮ ᱠᱚ ᱛᱩᱨᱩᱭ ᱠᱚ ᱟᱨ ᱜᱚᱨᱟᱢ -- ᱧᱩᱢ ᱠᱟᱛᱮ, "ᱱᱤᱭᱟᱹ ᱫᱷᱟᱣ ᱫᱚ [[ᱟᱹᱛᱩ]] ᱨᱮ ᱟᱭᱳ ᱨᱩᱭᱟᱹ ᱵᱚᱞᱚᱣ ᱟᱠᱟᱱ ᱠᱷᱟᱹᱛᱤᱨ ᱵᱟᱝ ᱞᱮ ᱥᱟᱹᱛ ᱥᱟᱯᱲᱟᱣ ᱫᱟᱲᱮᱭᱟᱠᱟᱫᱟ, ᱥᱮ ᱵᱟᱝ ᱞᱮ ᱨᱟᱹᱥᱠᱟᱹ ᱚᱪᱚ ᱞᱮᱫ ᱯᱮᱭᱟ, ᱚᱱᱟ ᱠᱷᱟᱹᱛᱤᱨ ᱫᱟᱨᱟᱭ ᱠᱟᱱ ᱡᱷᱮᱸᱴ ᱵᱚᱝᱜᱟ ᱩᱢᱩᱜ ᱢᱟᱹᱦᱤᱛ ᱦᱤᱞᱚᱜ ᱟᱨᱦᱚᱸ ᱡᱟᱠ ᱡᱚᱢᱚᱠ, ᱟᱨᱦᱚᱸ ᱵᱷᱟᱜᱮ ᱥᱟᱹᱛ ᱥᱟᱯᱲᱟᱣ ᱠᱟᱛᱮ, ᱥᱟᱸᱜᱮ ᱫᱟᱲᱮ ᱟᱛᱮᱞᱮ ᱨᱟᱹᱥᱠᱟᱹ ᱚᱪᱚ ᱯᱮᱭᱟ ᱾ ᱟᱫᱚ ᱚᱱᱟ ᱱᱮᱸᱰᱟ ᱜᱚᱴᱟ ᱫᱤᱱ ᱦᱤᱞᱳᱜ ᱦᱟᱲᱟᱢ ᱛᱷᱟᱱ (ᱜᱚᱥᱟᱬᱮ) ᱟᱨ ᱡᱟᱦᱮᱨ ᱛᱷᱟᱱ ᱰᱟᱺᱜᱽᱣᱟᱹ ᱠᱚᱲᱟ ᱨᱮᱜᱮᱡ ᱛᱮ ᱛᱟᱦᱮ ᱠᱟᱛᱮ ᱠᱚ ᱫᱟᱵ ᱟ, ᱟᱨ ᱠᱚ ᱩᱢᱩᱜᱼᱟ ᱾ ᱚᱱᱟ ᱛᱟᱭᱚᱢ ᱫᱤᱱ ᱦᱤᱞᱚᱜ ᱫᱚ ᱵᱚᱸᱜᱟ ᱟᱠᱚ, ᱚᱱᱟ ᱛᱟᱭᱚᱢ ᱫᱤᱱ ᱫᱚ ᱡᱟᱞᱮ ᱾

ᱟᱨ ᱵᱟᱦᱟ ᱯᱚᱨᱚᱵᱽ ᱠᱟᱛᱮ ᱦᱚᱸ, ᱡᱟᱦᱟ ᱥᱮᱨᱢᱟ ᱨᱮ ᱵᱚᱸᱜᱟ ᱵᱩᱨᱩ ᱵᱟᱝ ᱠᱚ ᱟᱬᱜᱳ ᱞᱮᱱᱠᱷᱟᱱ, ᱥᱮ ᱡᱟᱠ ᱡᱚᱢᱚᱠ ᱧᱚᱜ ᱵᱟᱦᱟ ᱯᱚᱨᱚᱵᱽ ᱵᱟᱝ ᱦᱳᱭ ᱞᱮᱱ ᱠᱷᱟᱱ, ᱥᱮ ᱵᱟᱨ ᱥᱮᱨᱢᱟ ᱯᱩᱨᱟᱹᱣ ᱞᱮᱱᱠᱷᱟᱱ ᱦᱚᱸ ᱠᱚ ᱨᱚᱲ ᱫᱚᱦᱚᱭᱟ ᱵᱚᱸᱜᱟ ᱵᱩᱨᱩ ᱴᱷᱮᱱ ᱢᱟᱜ ᱢᱚᱲᱮ ᱞᱟᱹᱜᱤᱫ ᱾ ᱢᱟᱜ ᱢᱚᱲᱮ ᱨᱮᱫᱚ ᱦᱚᱯᱚᱱ ᱮᱨᱟ, ᱢᱤᱥᱨᱟ ᱥᱟᱱᱟᱢ ᱠᱚᱜᱮ ᱠᱚ ᱠᱷᱚᱡᱽ ᱠᱚᱜᱮᱭᱟ ᱾ ᱟᱨ ᱦᱚᱯᱚᱱ ᱮᱨᱟ, ᱢᱤᱥᱨᱟ ᱡᱟᱶᱟᱭ ᱠᱚᱜᱮ ᱛᱚ ᱢᱟᱜ ᱢᱚᱲᱮ ᱵᱚᱸᱜᱟ ᱵᱳᱨᱳ ᱫᱮᱵᱟ ᱥᱮᱵᱟ ᱯᱚᱨᱚᱵᱽ ᱠᱚ ᱥᱟᱹᱠᱷᱤ ᱥᱚᱵᱷᱟᱭᱟ ᱾ ᱟᱨ ᱥᱟᱱᱛᱟᱲ ᱦᱚᱯᱚᱱ ᱠᱷᱮᱨᱳᱭᱟᱞ ᱡᱟᱹᱛᱤᱭᱟᱜ ᱯᱟᱹᱛᱭᱟᱹᱣ, ᱢᱟᱜ ᱢᱚᱲᱮ ᱞᱮᱱᱠᱷᱟᱱ ᱵᱚᱸᱜᱟ ᱵᱳᱨᱳ ᱠᱚ ᱨᱟᱹᱥᱠᱟᱹᱜᱼᱟ ᱾ ᱟᱨ ᱵᱚᱸᱜᱟ ᱵᱳᱨᱳ ᱠᱚ ᱨᱟᱹᱥᱠᱟᱹ ᱞᱮᱱᱠᱷᱟᱱ ᱨᱟᱹᱥᱠᱟᱹ ᱛᱮ ᱥᱮᱨᱢᱟ ᱡᱟᱹᱲᱤ ᱫᱟᱜ ᱞᱚᱜᱚᱱ ᱥᱟᱹᱦᱤᱸᱡ ᱠᱚ ᱡᱟᱹᱲᱤ ᱟᱬᱜᱚᱭᱟ ᱾ ᱟᱨ ᱥᱮᱨᱢᱟ ᱡᱟᱹᱲᱤ/ᱫᱟᱜ ᱟᱬᱜᱚ ᱞᱮᱱᱠᱷᱟᱱ ᱞᱚᱞᱚ ᱟᱠᱟᱱ ᱠᱷᱮᱛ ᱦᱟᱥᱟ ᱫᱷᱩᱲᱤ ᱫᱷᱟᱹᱨᱛᱤ ᱨᱟᱲᱮᱡ ᱠᱟᱛᱮᱜ ᱟᱨᱡᱟᱣ ᱞᱟᱹᱜᱤᱫ ᱠᱷᱮᱨᱳᱭᱟᱞ ᱦᱚᱯᱚᱱ ᱠᱚ ᱥᱟᱹᱛ ᱥᱟᱯᱲᱟᱜᱼᱟ ᱾


[[ᱛᱷᱚᱠ:ᱯᱚᱨᱚᱵᱽ]]
[[ᱛᱷᱚᱠ:ᱥᱟᱯᱲᱟᱣ ᱵᱟᱝ ᱥᱟᱹᱛ ᱟᱠᱟᱱᱟ]]
