== ᱚᱦᱬᱮ ==
'''ᱚᱦᱬᱮ'''  ᱨᱚᱲ ᱫᱚ ᱚᱬᱮ ᱨᱚᱲ ᱠᱷᱚᱱ ᱦᱮᱡ ᱟᱠᱟᱱᱟ ᱾ ᱚᱬᱮ ᱨᱮᱱᱟᱜ ᱢᱮᱱᱮᱛ ᱫᱚ ᱧᱩᱢ ᱥᱟᱨᱦᱟᱣ ᱠᱟᱛᱮ,ᱟᱡ ᱴᱷᱮᱱ ᱟᱯᱱᱟᱨᱚᱜ , ᱫᱩᱞᱟᱹᱲᱚᱜ , ᱜᱩᱸᱜᱩᱫᱚᱜ , ᱥᱚᱦᱟᱜᱚᱜ , ᱥᱩᱨᱚᱜ ,ᱞᱮᱠᱟᱱ ᱥᱟᱨᱦᱟᱣ ᱱᱮᱦᱚᱨ ᱠᱟᱱᱟ ᱾ ᱱᱚᱶᱟ ᱫᱚ ᱦᱚᱲ ᱞᱟᱹᱜᱤᱫ ᱦᱚᱸ ᱵᱚᱝᱜᱟ ᱛᱟᱞᱟ ᱟᱠᱟᱱ ᱦᱟᱯᱲᱟᱢ ᱞᱟᱹᱜᱤᱫ ᱦᱚᱸ ᱦᱩᱭ ᱫᱟᱲᱮᱭᱟᱜ-ᱟ ᱾ ᱢᱟᱹᱱᱢᱤ ᱞᱟᱹᱜᱤᱫ ᱫᱚ ᱥᱚᱦᱨᱟᱭ ᱜᱟᱹᱭ ᱫᱟᱬᱟ ᱨᱮ , ᱦᱮᱲᱦᱮᱫ ᱥᱮᱨᱮᱧ ᱨᱮ ᱟᱸᱡᱚᱢᱚᱜ-ᱟ ᱾ ᱵᱚᱝᱜᱟ ᱛᱟᱞᱟ ᱟᱠᱟᱱ ᱦᱟᱯᱲᱟᱢ ᱠᱚ ᱞᱟᱹᱜᱤᱫ ᱫᱚ ᱚᱠᱛᱚ ᱡᱟᱹᱱᱤᱡ ᱡᱟᱱᱟᱢ ᱢᱟᱦᱟ ᱜᱩᱨ ᱢᱟᱦᱟ ᱠᱚᱨᱮ ᱟᱸᱡᱚᱢᱚᱜ-ᱟ ᱾

== ᱟᱭᱳ ᱚᱦᱬᱮ ==
ᱡᱟᱱᱟᱢ ᱟᱭᱳ ᱜᱳᱢ ᱡᱟᱱᱟᱢ ᱠᱤᱫᱤᱧ,
ᱠᱚᱞᱮ ᱵᱟᱞᱮᱨᱮᱢ ᱦᱟᱨᱟ ᱠᱤᱫᱤᱧ,
ᱤᱧ ᱛᱟᱦᱮᱸᱱ ᱫᱤᱥᱚᱢ ᱟᱭᱳ ᱜᱳ,
ᱪᱟᱜ ᱵᱟᱢ ᱮᱢᱟᱫᱤᱧ ᱾᱒
ᱡᱟᱱᱟᱢ ᱟᱲᱟᱝ ᱴᱟᱲᱟᱝ ᱴᱟᱲᱟᱝ,
ᱢᱮᱱᱟᱜ ᱟᱠᱟᱱ ᱨᱟᱲᱟᱝ ᱨᱟᱲᱟᱝ,
ᱚᱞ ᱪᱤᱠᱤ ᱦᱚᱦᱚ ᱟᱢᱟ,
ᱫᱮᱞᱟᱝ ᱢᱟᱲᱟᱝ ᱢᱟᱲᱟᱝ ᱾᱒
ᱥᱟᱨᱱᱟ ᱫᱷᱚᱨᱚᱢ ᱨᱤᱞᱟᱹ ᱢᱟᱞᱟ,
ᱥᱟᱶᱦᱮᱫ ᱢᱟ ᱵᱤᱨ ᱛᱟᱞᱟᱨᱮ,
ᱥᱚᱱᱟ ᱪᱟᱛᱚᱢ ᱛᱮ ᱩᱢᱩᱞ ᱠᱟᱜ ᱢᱮ,
ᱡᱟᱦᱮᱨ ᱢᱟ ᱜᱟᱲ ᱛᱟᱞᱟᱨᱮ ᱾᱒

== ᱜᱩᱨᱩ ᱚᱦᱬᱮ ==
ᱡᱟᱱᱟᱢ ᱞᱮᱱᱟᱢ ᱨᱟᱜᱷᱩ ᱢᱩᱨᱢᱩ
ᱟᱢᱜᱮ ᱚᱞ ᱜᱩᱨᱩ,
ᱟᱞᱮ ᱥᱤᱠᱷᱟᱹᱣ ᱮ ᱵᱷᱮᱡᱟ ᱞᱮᱫ ᱢᱮ,
ᱟᱢ ᱫᱚ ᱢᱟᱨᱟᱝ ᱵᱳᱨᱳ ᱾
ᱢᱟᱹᱱᱢᱤ ᱨᱩᱯᱛᱮ ᱥᱮᱨᱢᱟ ᱵᱚᱸᱜᱟ,
ᱟᱢ ᱫᱚᱢ ᱟᱬᱜᱚ ᱞᱮᱱ,
ᱦᱤᱡᱩᱜ ᱦᱤᱡᱩᱜ ᱛᱮ ᱟᱞᱮ ᱜᱟᱫᱮᱞ ᱛᱮ,
ᱟᱢ ᱫᱚᱢ ᱛᱟᱭᱚᱢ ᱞᱮᱱ ᱾
ᱮᱢᱟᱫ ᱞᱮᱭᱟᱢ ᱚᱞ ᱪᱤᱠᱤ,
ᱵᱤᱫᱩ ᱪᱟᱸᱫᱟᱱ ᱥᱟᱹᱠᱷᱤ,
ᱚᱠᱚᱭ ᱧᱮᱞ ᱛᱟᱢ ᱟᱢ ᱵᱟᱝᱠᱟᱱ,
ᱫᱩᱞᱟᱹᱲᱤ ᱚᱞ ᱪᱤᱠᱤ ᱾
ᱦᱚᱦᱚ ᱟᱢᱟᱞᱮ ᱦᱟᱞᱚ ᱵᱟᱛᱚ 
ᱜᱚᱰᱚᱜ ᱠᱟᱱᱟᱞᱮ ᱡᱚᱛᱚ,
ᱟᱞᱚᱢ ᱩᱠᱩᱱᱟ ᱫᱩᱜ ᱠᱟᱜ ᱢᱮ
ᱢᱟᱞᱚᱴᱚᱜ ᱠᱟᱱ ᱡᱚᱛᱚ ᱾
ᱵᱟᱢ ᱥᱚᱫᱚᱨᱚᱜ ᱫᱟᱱᱟᱝ ᱠᱚᱜ ᱢᱮ
ᱟᱢ ᱜᱮ ᱦᱚᱲ ᱠᱚ ᱨᱚᱲ ᱢᱮ ,
ᱠᱟᱹᱯᱤ ᱰᱩᱝᱜᱽᱨᱤ ᱫᱷᱤᱨᱤ ᱫᱚᱞᱟᱱ ᱨᱮ
ᱪᱟᱹᱯᱩ ᱠᱟᱛᱮ ᱠᱚ ᱨᱚᱲ ᱢᱮ ᱾
ᱟᱫᱚᱜ ᱠᱟᱱᱟ ᱥᱚᱱᱮᱨ ᱥᱟᱨᱱᱟ
ᱧᱩᱛᱩᱢᱚᱜ ᱠᱟᱱ ᱯᱷᱟᱹᱨᱱᱟ 
ᱟᱸᱡᱮᱫᱚᱜ ᱠᱟᱱ ᱥᱟᱶᱛᱟ ᱡᱷᱟᱨᱱᱟ
ᱵᱮᱱᱟᱣᱜ ᱠᱟᱱᱟ ᱠᱷᱮᱨᱱᱟ ᱾
ᱦᱟᱸᱰᱮ ᱱᱷᱟᱰᱮ ᱵᱟᱞᱮ ᱩᱪᱟᱹᱲᱚᱜ
ᱡᱮᱢᱚᱱ ᱟᱞᱚᱞᱮ ᱩᱡᱟᱹᱲᱚᱜ
ᱠᱷᱚᱡᱚᱜ ᱠᱟᱱᱟ ᱞᱮ ᱥᱟᱨᱱᱟ ᱜᱟᱡᱟᱲᱚᱜ
ᱤᱱᱟᱹᱜᱮ ᱟᱢ ᱥᱟᱶ ᱨᱚᱯᱚᱲᱚᱜ ᱾
