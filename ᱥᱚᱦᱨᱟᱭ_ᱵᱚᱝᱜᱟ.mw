== ᱥᱚᱦᱨᱟᱭ ᱨᱮᱱᱟᱜ ᱡᱟᱭ ᱛᱮᱫ == 

ᱥᱚᱦᱨᱟᱭ ᱵᱚᱝᱜᱟ ᱫᱚ ᱥᱮᱨᱢᱟ ᱨᱮᱱᱟᱜ ᱜᱮᱞᱟᱜ ᱵᱚᱝᱜᱟ ᱥᱮ ᱪᱟᱸᱫᱚ ᱠᱟᱱᱟ ᱾ ᱢᱮᱱᱟᱠᱚ "ᱦᱟᱹᱛᱤ" ᱞᱮᱠᱟᱱ ᱥᱚᱦᱨᱟᱭ ᱾ ᱦᱟᱹᱛᱤ ᱞᱮᱠᱟ ᱥᱮᱬᱟᱦᱟᱸ,ᱦᱟ.ᱛᱤ ᱞᱮᱠᱟ ᱜᱩᱱ,ᱦᱟᱹᱛᱤ ᱞᱮᱠᱟ ᱫᱟᱲᱮ ᱾ ᱟᱵᱚ ᱥᱟᱨᱱᱟ ᱫᱷᱚᱨᱚᱢ ᱥᱟᱱᱛᱟᱲ ᱠᱚᱫᱚ ᱦᱟᱹᱛᱤ ᱜᱩᱱᱫᱚ "ᱟᱭᱳ" ᱫᱟᱲᱮ ᱟᱨ ᱥᱟᱫᱚᱢ ᱜᱩᱱᱫᱚ "ᱵᱟᱵᱟ" ᱫᱟᱲᱮ ᱞᱮᱠᱟ ᱵᱚ ᱢᱟᱱᱟᱣᱟ ᱾ ᱥᱟᱱᱛᱟᱲ ᱥᱟᱶᱛᱟ ᱨᱮᱫᱚ ᱦᱚᱲ ᱦᱚᱸ ᱵᱚ ᱦᱟᱹᱛᱤ ᱥᱟᱫᱚᱢᱚᱜ ᱜᱮᱭᱟ ᱾ 

== ᱥᱚᱦᱨᱟᱭ == 

ᱧᱩᱛᱩᱢᱚᱜ ᱨᱮᱱᱟᱜ ᱢᱮᱱᱮᱛ ᱫᱚ "ᱥᱟᱦᱟᱨᱟᱭ" ᱠᱷᱚᱱ ᱜᱮ ᱨᱚᱲ ᱨᱚᱲ ᱛᱮ "ᱥᱚᱦᱨᱟᱭ" ᱧᱩᱛᱩᱢ ᱟᱠᱟᱱᱟ , ᱦᱩᱲᱩ,ᱪᱟᱣᱞᱮ,ᱠᱟᱣᱰᱤ,ᱢᱤᱸᱭᱦᱩᱸ,ᱢᱮᱨᱚᱢ,ᱜᱟᱭ,ᱠᱟᱰᱟ,ᱥᱟᱶ ᱢᱟᱹᱱᱢᱤ ᱦᱚᱸᱠᱚ ᱥᱟᱦᱟᱨᱚᱜ-ᱟ ᱾ ᱚᱱᱟ ᱞᱟᱹᱜᱤᱫ ᱛᱮᱜᱮ ᱥᱚᱦᱨᱟᱭ ᱯᱟᱨᱟᱵᱽ ᱫᱚ ᱾ ᱚᱱᱟ ᱥᱟᱦᱟᱨ ᱨᱮᱱᱟᱜ ᱫᱟᱲᱮ ᱢᱮᱱᱟᱜ-ᱟ ᱜᱟᱹᱭ ᱴᱷᱮᱱ ᱾ ᱜᱟᱹᱭ ᱵᱚ ᱪᱟᱨᱦᱟᱣ ᱮᱭᱟ ᱟᱨ ᱵᱚ ᱥᱟᱨᱦᱟᱣ ᱮᱭᱟ ᱥᱚᱦᱨᱟᱭ ᱵᱚᱝᱜᱟ ᱠᱩᱱᱟᱹᱢᱤᱨᱮ ᱾ ᱪᱮᱫᱟᱜ ᱥᱮ ᱜᱟᱹᱭ ᱟᱭᱳ ᱜᱮ ᱦᱤᱦᱤᱲᱤ ᱯᱤᱯᱤᱲᱤ ᱠᱷᱚᱱ ᱦᱩᱲᱩ ᱜᱮᱞᱮ ᱫᱚᱭ ᱫᱤᱯᱤᱞ ᱟᱹᱜᱩ ᱞᱮᱫ-ᱟᱭ ᱾ ᱚᱱᱟᱛᱮ ᱥᱚᱦᱨᱟᱭ ᱨᱮᱫᱚ ᱜᱟᱹᱭ ᱵᱚᱦᱚᱜ ᱨᱮ ᱦᱩᱲᱩ ᱜᱮᱞᱮ ᱨᱮᱱᱟᱜ ᱫᱷᱟᱶᱟ ᱵᱮᱱᱟᱣ ᱠᱟᱛᱮ ᱵᱚ ᱛᱚᱞ ᱟᱠᱚᱣᱟ ᱾ ᱨᱟᱹᱥᱠᱟᱹᱛᱮ ᱵᱚ ᱥᱟᱨᱦᱟᱣ ᱮᱭᱟ ᱟᱨ ᱵᱚ ᱪᱟᱨᱦᱟᱣ ᱮᱭᱟ ᱾ ᱚᱱᱟᱛᱮ ᱜᱟᱭ ᱵᱚ ᱚᱦᱬᱮ ᱮᱭᱟ ᱜᱟᱹᱭ ᱵᱚ ᱪᱩᱢᱟᱣᱲᱟ ᱮᱭᱟ ᱾ ᱥᱚᱦᱨᱟᱭ ᱯᱟᱨᱟᱵᱽ ᱫᱚ ᱢᱚᱬᱮ ᱢᱟᱦᱟ ᱠᱚ ᱢᱟᱱᱟᱣᱟ ᱾ ᱱᱚᱝᱠᱟ ᱢᱟᱱᱟᱣ ᱠᱚ ᱫᱚ-
᱑-ᱜᱚᱴ ᱵᱚᱝᱜᱟ ᱒-ᱜᱚᱲᱟ ᱵᱚᱝᱜᱟ ᱓-ᱟᱲᱟᱜ/ᱠᱷᱩᱱᱴᱟᱣ [ ᱜᱟᱹᱭ ᱠᱚ ] ᱔-ᱟᱲᱟᱜ/ᱠᱷᱩᱱᱴᱟᱣ [ᱠᱟᱰᱟ ᱠᱚ ] ᱕-ᱡᱟᱡᱽᱞᱮ ᱾ ᱟᱹᱰᱤ ᱨᱟᱹᱥᱠᱟᱹ ᱜᱮ ᱾

== ᱱᱮ ᱠᱩᱱᱟᱹᱢᱤ ᱫᱚ ᱜᱚᱴ ᱵᱚᱝᱜᱟ ==

ᱜᱚᱴ ᱵᱚᱝᱜᱟ ᱦᱤᱞᱚᱜ ᱫᱚ ᱥᱮᱛᱟᱜ ᱨᱮ ᱥᱟᱱᱟᱢ ᱦᱚᱲ ᱨᱤᱱ ᱜᱟᱹᱭ ᱠᱟᱰᱟ ᱠᱚ ᱛᱩᱯᱩ ᱯᱷᱟᱨᱪᱟ ᱠᱚᱣᱟ ᱾ ᱫᱮᱨᱮᱧ ᱠᱚᱨᱮ ᱥᱩᱱᱩᱢ ᱠᱚ ᱚᱡᱚᱜ ᱟᱠᱚᱛᱮ ᱜᱩᱯᱤᱠᱚ ᱤᱫᱤ ᱠᱚᱣᱟ ᱾ ᱱᱟᱭᱠᱮ ᱫᱚ ᱥᱮᱛᱟᱜ ᱵᱮᱲᱟ ᱜᱚᱴ ᱴᱟᱺᱰᱤ ᱨᱮ ᱜᱚᱴᱮ ᱵᱚᱝᱜᱟᱭᱟ ᱾ ᱜᱚᱴ ᱵᱚᱝᱜᱟ ᱨᱮᱫᱚ ᱱᱟᱭᱠᱮ ᱯᱮᱭᱟ ᱥᱤᱢ ᱮ ᱵᱚᱝᱜᱟ ᱠᱚᱣᱟ ᱾ ᱢᱟᱨᱟᱝ ᱵᱳᱨᱳ ᱧᱩᱛᱩᱢ ᱛᱮ ᱯᱩᱸᱰ ᱥᱤᱢ ᱥᱟᱺᱰᱤ,ᱡᱟᱦᱮᱨ ᱟᱭᱳ ᱧᱩᱛᱩᱢ ᱛᱮ ᱦᱮᱲᱟᱜ ᱠᱟᱞᱚᱴ, ᱢᱚᱬᱮᱠᱚ ᱛᱩᱨᱩᱭᱠᱚ ᱞᱟᱹᱜᱤᱫ ᱟᱨᱟᱜ ᱥᱟᱺᱰᱤ ᱾ ᱵᱚᱝᱜᱟ ᱦᱩᱭ ᱛᱟᱭᱚᱢ ᱢᱟᱨᱟᱝ ᱵᱳᱨᱳ ᱠᱷᱚᱸᱰ ᱨᱮ ᱱᱟᱭᱠᱮ ᱢᱤᱫᱴᱟᱹᱝ ᱵᱤᱞᱤ ᱫᱚᱲᱚᱢᱟᱸᱭ ᱾ ᱥᱚᱲᱮᱠᱚ ᱤᱥᱤᱱ ᱡᱚᱢ ᱵᱟᱲᱟ ᱠᱟᱛᱮ ᱛᱟᱨᱟᱥᱤᱧ ᱵᱮᱲᱟ ᱜᱟᱹᱭ ᱰᱟᱝᱜᱽᱨᱟ ᱠᱚ ᱡᱚᱛᱚ ᱦᱚᱲ ᱠᱚ ᱞᱟᱜᱟ ᱥᱩᱨ ᱟᱹᱜᱩᱠᱚᱣᱟ ᱟᱨ ᱚᱱᱟ ᱵᱤᱞᱤ ᱠᱚ ᱞᱮᱵᱮᱫ ᱦᱚᱪᱚ ᱠᱚᱣᱟ ᱾ ᱡᱟᱦᱟᱸᱭᱤᱡ ᱰᱟᱹᱝᱜᱽᱜᱨᱤ ᱚᱱᱟ ᱵᱤᱞᱤᱭ ᱞᱮᱵᱮᱫᱟ ᱩᱱᱤᱠᱚ ᱥᱤᱫᱩᱨ ᱟᱭᱟ ᱾ ᱟᱫᱚ ᱩᱱᱤ ᱰᱟᱹᱝᱜᱽᱨᱤ ᱠᱤᱥᱟᱹᱬ ᱫᱚ ᱟᱹᱰᱤ ᱥᱟᱦᱟᱨᱟᱹᱱᱤᱡ ᱠᱟᱱᱟᱭ ᱢᱮᱱᱛᱮᱭ ᱵᱟᱰᱟᱭᱚᱜ-ᱟ ᱾ ᱚᱱᱟ ᱨᱟᱹᱥᱠᱟᱹᱛᱮ ᱫᱚᱥᱟᱨ ᱥᱮᱨᱢᱟ ᱜᱚᱴ ᱵᱚᱝᱜᱟ ᱞᱟᱹᱜᱤᱫ ᱢᱤᱫ ᱴᱩᱠᱩᱡ ᱦᱟᱺᱰᱤ ᱟᱨ ᱜᱟᱹᱭᱫᱟᱬᱟᱱ ᱠᱩᱲᱤ ᱠᱚᱲᱟᱠᱚ ᱡᱚᱢᱧᱩᱭ ᱮᱢᱟ ᱠᱚᱣᱟ ᱾ ᱜᱚᱴ ᱞᱮᱵᱮᱫ ᱛᱟᱭᱚᱢ ᱚᱸᱰᱮ ᱠᱷᱚᱱ ᱜᱮ ᱠᱚᱲᱟᱠᱚ ᱱᱟᱭᱠᱮ ᱚᱲᱟᱜ ᱛᱮ ᱠᱚ ᱤᱫᱤ ᱦᱚᱴᱚ ᱠᱟᱭᱟ ᱾ ᱱᱟᱭᱠᱮ ᱚᱲᱟᱜ ᱠᱷᱚᱱ ᱡᱚᱜᱽ ᱢᱟᱹᱡᱷᱤ ᱚᱲᱟᱜ ᱠᱚ ᱪᱟᱞᱟᱜ-ᱟ ᱾ ᱚᱸᱰᱮ ᱫᱚ ᱠᱩᱲᱤ ᱠᱚᱦᱚᱸ ᱠᱚ ᱦᱮᱡ ᱠᱚᱜ-ᱟ ᱾ ᱡᱚᱜᱽᱢᱟᱹᱡᱷᱤ ᱚᱲᱟᱜ ᱛᱮ ᱦᱤᱡᱩᱜ ᱡᱚᱠᱷᱟᱜ ᱠᱩᱲᱤ ᱠᱚᱲᱟ ᱠᱚ , 

== ᱱᱚᱝᱠᱟ ᱠᱚ ᱥᱮᱨᱮᱧᱟ == 

ᱩᱢ ᱱᱟᱲᱠᱟ ᱜᱷᱟᱹᱨᱱᱤ 
ᱛᱤᱠᱤ ᱥᱚᱵᱚᱫ,
ᱚᱲᱟᱜ ᱫᱩᱣᱟᱨ ᱥᱩᱥᱟᱹᱨ 
ᱟᱞᱚᱢ ᱦᱤᱲᱤᱧᱟ ᱾
ᱫᱩᱣᱟᱨ ᱯᱤᱪᱷᱤ ᱜᱷᱟᱹᱨᱱᱤ 
ᱵᱟᱹᱛᱤ ᱞᱟᱜᱟᱣ ᱢᱮ,
ᱞᱩᱠᱷᱤ ᱫᱷᱚᱨᱚᱱ ᱧᱩᱛᱩᱢ
ᱜᱚᱰ ᱟᱹᱪᱩᱨ ᱢᱮ ᱾
ᱥᱤᱢᱠᱚ ᱨᱟᱜᱽᱛᱮ ᱜᱟᱛᱮᱧ
ᱵᱮᱨᱮᱫ ᱛᱟᱞᱟᱝ ᱢᱮ,
ᱵᱷᱤᱛᱟᱹᱨ ᱫᱩᱣᱟᱨ ᱪᱩᱞᱦᱟᱹ
ᱞᱩᱸᱰᱟᱹ ᱚᱰᱚᱠ ᱢᱮ ᱾
ᱫᱷᱚᱱ ᱦᱚᱯᱚᱱ ᱞᱟᱹᱜᱤᱫ
ᱫᱮᱞᱟᱝ ᱱᱮᱦᱚᱨ ᱠᱤᱱ,
ᱞᱩᱠᱷᱤ ᱫᱷᱚᱨᱚᱢ ᱜᱮᱞᱟᱝ
ᱥᱮᱵᱟ ᱵᱮᱵᱷᱟᱨ ᱠᱤᱱ ᱾
ᱢᱟᱨᱟᱝ ᱵᱳᱨᱳ ᱫᱷᱚᱨᱚᱢ
ᱡᱤᱣᱤ ᱫᱚᱭ ᱠᱷᱚᱸᱡᱟ ᱟᱢ,
ᱡᱟᱦᱮᱨ ᱟᱭᱳ ᱞᱩᱠᱷᱤ
ᱫᱷᱚᱱ ᱫᱚᱭ ᱯᱩᱨᱩᱱ ᱠᱟᱢ ᱾
ᱫᱷᱚᱱ ᱠᱚᱠᱚᱭ ᱨᱮᱛᱚ
ᱫᱷᱚᱱ ᱠᱤᱱ ᱮᱢᱟᱢᱟ,
ᱫᱷᱚᱨᱚᱢ ᱫᱷᱟᱹᱨᱛᱤ ᱦᱟᱭᱨᱮ
ᱪᱮᱫ ᱠᱤᱱ ᱪᱤᱠᱟᱹ ᱦᱟᱢ ᱾
ᱫᱷᱚᱱ ᱦᱚᱯᱚᱱ ᱦᱟᱭᱨᱮ
ᱚᱠᱚᱭ ᱵᱟᱭ ᱧᱟᱢ ᱠᱟᱱ,
ᱫᱷᱚᱱ ᱦᱚᱯᱚᱱ ᱨᱮᱫᱚ
ᱪᱟᱜ ᱵᱚ ᱦᱟᱹᱱᱩᱜ ᱠᱟᱱ ᱾
ᱫᱮᱵᱟ ᱥᱮᱵᱟᱢ ᱜᱟᱱᱟ
ᱫᱷᱚᱨᱢᱚᱭ ᱩᱨᱩᱢ ᱠᱟᱢ,
ᱟᱪᱟᱨ ᱵᱮᱵᱷᱟᱨ ᱞᱩᱠᱷᱤ
ᱫᱷᱚᱱ ᱫᱚᱭ ᱯᱩᱨᱩᱱ ᱠᱟᱢ ᱾
ᱱᱚᱝᱠᱟ ᱥᱮᱨᱮᱧ ᱥᱮᱨᱮᱧ ᱛᱮ ᱡᱚᱜᱽ ᱢᱟᱹᱡᱷᱤ ᱚᱲᱟᱜ ᱠᱚ ᱪᱟᱞᱟᱜ-ᱟ ᱾
ᱡᱚᱜᱽ ᱢᱟᱹᱡᱷᱤ ᱚᱲᱟᱜ ᱨᱮ ᱡᱚᱢ ᱧᱩ ᱵᱟᱲᱟ ᱠᱟᱛᱮ , ᱡᱚᱜᱽᱢᱟᱹᱡᱷᱤ ᱫᱚ ᱠᱩᱲᱤ ᱠᱚᱲᱟ ᱠᱚ ᱱᱟᱶᱟ ᱦᱟᱴᱟᱜ,ᱫᱮᱣᱦᱮ ᱵᱟᱹᱛᱤ,ᱟᱫᱽᱣᱟ ᱪᱟᱣᱞᱮ,ᱫᱷᱩᱵᱤ ᱜᱟᱥ ᱮᱢᱟᱱᱮ ᱟᱛᱮ ᱜᱟᱹᱭ ᱫᱟᱬᱟᱱ ᱞᱟᱹᱜᱤᱫ ᱮ ᱥᱚᱡᱽ ᱜᱚᱫ ᱠᱟᱠᱚᱣᱟ ᱾ ᱟᱫᱚ ᱠᱩᱲᱤ ᱠᱚᱲᱟ ᱠᱚᱫᱚ ᱚᱲᱟᱜ ᱚᱲᱟᱜ ᱜᱟᱹᱭ ᱠᱚ ᱫᱟᱬᱟ ᱟᱠᱚᱣᱟ ᱨᱤᱸᱡᱟ ᱠᱚ ᱮᱱᱮᱡ-ᱟ ᱟᱨ ᱜᱟᱹᱭ ᱠᱚ ᱪᱩᱢᱟᱲᱟ ᱠᱚᱣᱟ ᱜᱚᱲᱟᱨᱮ ᱵᱚᱞᱚ ᱠᱟᱛᱮ ᱾ ᱟᱫᱚ ᱠᱚ ᱥᱮᱨᱮᱧᱟ-
" ᱛᱚ~ᱠᱚᱭ ᱨᱤᱱ ᱜᱟᱹᱭ ᱠᱚ,
ᱜᱟᱹᱭ ᱠᱚ ᱵᱩᱨᱩᱫ ᱵᱩᱨᱩᱫ,
ᱛᱚ~ᱠᱚᱭ ᱨᱤᱱ ᱵᱤᱛᱠᱤᱞ,
ᱵᱤᱛᱠᱤᱞ ᱧᱟᱹᱦᱩᱢ ᱫᱟᱹᱨᱩᱢ,
ᱯᱷᱟ~ᱨᱱᱟ ᱨᱤᱱ ᱜᱟᱹᱭ ᱠᱚ,
ᱦᱚ ᱜᱟᱹᱭ ᱠᱚ ᱵᱩᱨᱩᱫ ᱵᱩᱨᱩᱫ,
ᱯᱷᱟ~ᱨᱱᱟ ᱨᱤᱱ ᱵᱤᱛᱠᱤᱞ,
ᱦᱚ ᱵᱤᱛᱠᱤᱞ ᱧᱟᱹᱦᱩᱢ ᱫᱟᱹᱨᱩᱢ ᱾
ᱪᱮ~ᱫ ᱜᱟᱥ ᱠᱚ ᱱᱟᱺᱛᱤᱧ,
ᱪᱮ~ᱫ ᱡᱟᱝ ᱠᱚ ᱦᱟᱞᱟᱝ,
ᱫᱷᱩᱵᱤ ᱜᱟᱥ ᱠᱚ ᱱᱟᱺᱛᱤᱧ,
ᱨᱟᱹ~ᱭ ᱡᱟᱝ ᱛᱚ ᱦᱟᱞᱟᱝ,
ᱪᱮ~ᱫ ᱫᱟᱜ ᱠᱚ ᱧᱩ~ᱭᱟᱸ
ᱦᱚ ᱪᱷᱟᱯᱟᱨ ᱫᱟᱜ ᱠᱚ ᱧᱩ~ᱭᱟᱸ,
ᱦᱚ ᱞᱚᱫᱽᱢᱟ ᱞᱚᱭᱚᱝ ᱨᱮ ᱾"
ᱱᱚᱝᱠᱟ ᱠᱚ ᱥᱮᱨᱮᱧᱟ ᱟᱨ ᱥᱚᱦᱨᱟᱭ ᱨᱤᱧᱟᱹᱠᱚ ᱥᱮᱨᱮᱧᱟ ᱟᱨᱠᱚ ᱮᱱᱮᱡ ᱤᱫᱤᱭᱟ ᱡᱚᱛᱚ ᱚᱲᱟᱜ ᱜᱚᱴᱟ ᱟᱹᱛᱩ 
᱾

== ᱵᱩᱨᱩ ᱠᱩᱱᱟᱹᱢᱤ ᱫᱚ ᱜᱚᱲᱟ ᱵᱚᱝᱜᱟ ==

ᱱᱚᱣᱟ ᱦᱩᱞᱚᱜ ᱜᱟᱹᱭᱫᱟᱬᱟ ᱢᱩᱪᱟᱹᱫ ᱠᱚᱜ-ᱟ ᱾ ᱜᱚᱲᱟ ᱠᱚ ᱯᱷᱟᱨᱪᱟ ᱯᱷᱟᱹᱨᱪᱤ ᱠᱟᱛᱮ ᱜᱚᱲᱟ ᱨᱮᱵᱚ ᱵᱚᱝᱜᱟᱜ-ᱟ ᱾ ᱜᱟᱹᱭ ᱰᱟᱝᱜᱽᱨ ᱵᱤᱛᱠᱤᱞ ᱠᱟᱰᱟ ᱠᱚ ᱱᱟᱯᱟᱭ ᱨᱮᱠᱚ ᱛᱟᱦᱮᱱ ᱞᱟᱹᱜᱤᱫ ᱜᱚᱲᱟ ᱫᱚᱵᱚ ᱵᱚᱝᱜᱟᱜ-ᱟ ᱾ ᱥᱮᱨᱣᱟ ᱟᱨ ᱫᱟᱬᱮ ᱠᱚᱫᱚ ᱯᱟᱹᱨᱤᱥ ᱡᱟᱹᱱᱤᱡ ᱡᱩᱡᱟᱹ ᱡᱩᱫᱟᱹ ᱜᱮᱭᱟ ᱾

== ᱠᱩᱱᱟᱹᱢᱤ ᱦᱤᱞᱚᱜ ᱟᱲᱟᱜ/ᱠᱷᱩᱱᱴᱟᱣ == 

ᱠᱩᱱᱟᱹᱢᱤ ᱦᱤᱞᱚᱜ ᱫᱚ ᱟᱲᱟᱜ ᱵᱟᱝ ᱠᱷᱩᱱᱴᱟᱣ ᱾ ᱠᱷᱩᱱᱴᱟᱣ ᱨᱮᱫᱚ ᱟᱹᱰᱤ ᱨᱟᱹᱥᱠᱟ ᱥᱟᱨᱥᱟᱣᱜ-ᱟ ᱾ ᱤᱱᱟ ᱦᱤᱞᱚᱜ ᱫᱚ ᱜᱩᱛᱤ ᱠᱚᱲᱟ ᱟᱨ ᱠᱟᱹᱲᱢᱤ ᱠᱩᱲᱤ ᱠᱚᱣᱟᱜ ᱨᱚᱢᱚᱡ ᱟᱠᱷᱲᱟ ᱾ ᱠᱩᱞᱦᱤ ᱱᱩᱪᱟᱹᱫ ᱠᱮᱱᱟᱜ ᱜᱟᱹᱭ ᱜᱚᱴ ᱰᱟᱺᱰᱤ ᱵᱟᱝᱠᱷᱟᱱ ᱛᱟᱞᱟ ᱠᱩᱞᱦᱤᱨᱮ ᱰᱟᱝᱜᱽᱨᱟ ᱠᱚ ᱠᱷᱩᱱᱴᱟᱣ ᱠᱚᱣᱟ ᱾ ᱠᱩᱞᱦᱤᱨᱮ ᱰᱷᱚᱰᱟ ᱞᱟ ᱠᱟᱛᱮ ᱢᱤᱫᱴᱟᱹᱝ ᱠᱮᱴᱮᱡ ᱠᱷᱩᱱᱴᱤ ᱵᱟᱝᱠᱷᱟᱱ ᱠᱟᱭᱨᱟ ᱫᱟᱨᱮ ᱠᱚ ᱵᱤᱫᱟ ᱾ ᱚᱱᱟ ᱠᱷᱩᱱᱤᱨᱮ ᱫᱟᱲᱮ ᱟᱨ ᱪᱚᱴᱠᱟᱨ ᱧᱚᱜ ᱰᱟᱝᱜᱽᱨᱟ ᱠᱚ ᱛᱚᱞᱮᱭᱟ ᱾ ᱩᱱᱤ ᱟᱝᱜᱽᱨᱟᱭᱤᱡ ᱠᱤᱥᱟᱹᱬ ᱜᱷᱟᱹᱨᱱᱤ ᱚᱲᱟᱜ ᱠᱷᱚᱱ ᱛᱷᱟᱹᱨᱤᱨᱮ ᱟᱫᱽᱣᱟ ᱪᱟᱣᱞᱮ ᱫᱷᱩᱵᱤ ᱜᱟᱥ ᱫᱮᱣᱦᱮ ᱵᱟᱹᱛᱤ ᱟᱨ ᱛᱟᱝ ᱦᱟᱺᱰᱤ ᱟᱜᱩᱭᱟᱭ ᱾ ᱩᱱᱤ ᱰᱟᱝᱜᱽᱨᱟ ᱪᱩᱢᱟᱺᱬᱟ ᱠᱟᱛᱮ ᱠᱤᱥᱟᱹᱬ ᱛᱮᱫ ᱠᱷᱩᱴᱤ ᱥᱩᱨ ᱨᱮ ᱛᱟᱝ ᱦᱟᱺᱰᱤ ᱵᱚᱝᱜᱟᱭᱟᱭ ᱾ ᱵᱚᱝᱜᱟ ᱥᱟᱨᱮᱡ ᱧᱩ ᱵᱟᱲᱟ ᱠᱟᱛᱮ ᱰᱟᱝᱜᱽᱨᱟ ᱠᱚ ᱥᱮᱨᱮᱧ ᱟᱭᱟ ᱟᱨᱠᱚ ᱪᱟᱨᱦᱟᱣ ᱮᱭᱟ ᱾ ᱪᱟᱨᱦᱟᱣ ᱫᱚ ᱦᱟᱨᱛᱟ ᱛᱮᱠᱚ ᱪᱟᱨᱦᱟᱣ ᱠᱚᱣᱟ ᱾ ᱪᱟᱨᱦᱟᱣ ᱨᱮᱱᱟᱜ ᱢᱮᱱᱮᱛ ᱫᱚ ᱜᱚᱴᱨᱮ ᱟᱹᱛᱤᱧ ᱡᱚᱠᱷᱟᱜ ᱦᱤᱸᱥᱠᱤᱫ ᱡᱟᱱᱣᱟᱨ ᱠᱚ ᱟᱞᱚ ᱠᱚ ᱛᱟᱬᱜᱚᱢ ᱠᱚᱢᱟ ᱟᱨ ᱠᱚ ᱦᱩᱴᱤᱡ ᱫᱟᱨᱟᱢ ᱠᱚᱢᱟ ᱾ ᱜᱟᱹᱭᱠᱚ ᱢᱤᱸᱭᱦᱩᱸ ᱠᱚ ᱠᱩᱞ, ᱛᱟᱹᱨᱩᱵ,ᱦᱟᱰᱜᱟᱨ,ᱦᱟᱹᱨᱫᱩᱲ ᱪᱮᱴᱨᱟ ᱮᱢᱟᱱ ᱠᱚᱨᱮ ᱠᱷᱚᱱ ᱠᱚ ᱫᱩᱜ ᱫᱟᱲᱮ ᱟᱠᱚᱢᱟ ᱾ ᱦᱟᱨᱛᱟ ᱨᱮᱱᱟᱜ ᱢᱮᱱᱮᱛ ᱫᱚ , ᱡᱟᱱᱣᱟᱨ ᱡᱟᱱᱣᱟᱨ ᱥᱚ ᱠᱚᱢᱟ ᱾ ᱪᱟᱨᱦᱟᱣ ᱡᱚᱠᱷᱟᱜ ᱠᱷᱩᱱᱴᱤ ᱯᱚᱴᱚᱡ ᱞᱮᱱᱠᱷᱟᱱ ᱵᱟᱝ ᱡᱚᱲᱟ ᱛᱚᱯᱟᱜ ᱞᱮᱱᱠᱷᱟᱱ ᱠᱤᱥᱟᱹᱬ ᱛᱮᱫ ᱢᱤᱫ ᱴᱩᱠᱩᱡ ᱦᱟᱺᱰᱤ ᱠᱚ ᱰᱟᱸᱰᱚᱢᱮᱭᱟ ᱾ ᱱᱚᱝᱠᱟ ᱢᱟᱱᱟᱣᱜ-ᱟ ᱠᱷᱩᱱᱴᱟᱣ ᱫᱚ ᱾

== ᱡᱟᱡᱽᱞᱮ/ᱯᱮᱴᱮᱡ ᱞᱟᱹᱯᱩᱜ == 

ᱡᱟᱡᱽᱞᱮ ᱠᱷᱩᱱᱴᱟᱣ ᱫᱚᱥᱟᱨ ᱦᱤᱞᱚᱜ ᱾ ᱱᱚᱶᱟ ᱫᱚ ᱢᱩᱪᱟᱹᱫ ᱥᱚᱦᱨᱟᱭ ᱠᱟᱱᱟ ᱾ ᱠᱷᱟᱨᱟᱹᱭ ᱨᱮ ᱡᱟᱦᱟᱸ ᱠᱮᱠᱟ ᱦᱳᱲᱳ ᱫᱟᱞ ᱠᱟᱛᱮ , ᱯᱮᱴᱮᱡ ᱛᱮᱫ ᱠᱚ ᱞᱟᱹᱯᱩᱜᱟ ᱥᱟᱨᱮᱡ ᱢᱟᱨᱮᱡ ᱦᱳᱲᱳ ᱠᱚ ᱵᱚ ᱞᱟᱹᱯᱩᱜ ᱚᱰᱚᱠᱟ , ᱚᱱᱠᱟᱜᱮ ᱯᱟᱨᱟᱵ ᱥᱟᱨᱮᱡ ᱠᱚ ᱥᱮᱨᱮᱧ ᱚᱰᱚᱠᱟ ᱾ ᱞᱮᱴᱚᱠᱚ , ᱯᱤᱴᱷᱟᱹᱠᱚ , ᱠᱷᱟᱹᱡᱟᱹᱲᱤᱠᱚ , ᱥᱤᱴᱷᱟᱹᱦᱟᱺᱰᱤᱠᱚ , ᱟᱲᱟᱜ , ᱥᱟᱠᱟᱢ , ᱡᱚ , ᱵᱤᱞᱤ ᱮᱢᱟᱱ ᱠᱚᱠᱚ ᱠᱚᱭ ᱟᱹᱪᱩᱨᱟ ᱾ ᱠᱩᱲᱤ , ᱠᱚᱲᱟ ,  ᱥᱮᱨᱮᱧ ᱟᱠᱚ ᱮᱱᱮᱡ ᱟᱠᱚ ᱚᱲᱟᱜ ᱚᱲᱟᱜ ᱠᱚ ᱫᱟᱬᱟᱱᱟ ᱾ ᱟᱹᱭᱩᱵ ᱫᱚ ᱫᱚᱢᱮ ᱞᱟᱜᱽᱬᱮ ᱠᱚ ᱮᱱᱮᱡ-ᱟ ᱾ ᱱᱚᱝᱠᱟ ᱥᱚᱦᱨᱟᱭ ᱯᱟᱨᱟᱵ ᱵᱚ ᱢᱟᱱᱟᱣ ᱯᱟᱨᱚᱢᱟ ᱾

== ᱥᱚᱦᱨᱟᱭ ᱥᱮᱨᱮᱧ ==

* ᱩᱢ ᱱᱟᱲᱠᱟ ᱜᱷᱟᱹᱨᱱᱤ ᱛᱤᱠᱤ ᱥᱚᱵᱚᱫ,
ᱚᱲᱟᱜ ᱫᱩᱣᱟᱨ ᱥᱩᱥᱟᱨ ᱟᱞᱚᱢ ᱦᱤᱲᱤᱧᱟ,
ᱫᱩᱣᱟᱨ ᱯᱤᱪᱷᱤ ᱜᱷᱟᱹᱨᱱᱤ ᱵᱟᱹᱛᱤ ᱞᱟᱜᱟᱣ ᱢᱮ,
ᱞᱩᱠᱷᱤ ᱫᱷᱚᱨᱚᱢ ᱧᱩᱛᱩᱢ ᱜᱚᱰ ᱟᱹᱪᱩᱨ ᱢᱮ ᱾
ᱥᱤᱢᱠᱚ ᱨᱟᱜᱽᱛᱮ ᱜᱟᱛᱮᱧ ᱵᱮᱨᱮᱫ ᱛᱟᱞᱟᱝ ᱢᱮ,
ᱵᱷᱤᱛᱟᱹᱨ ᱫᱩᱣᱟᱨ ᱪᱩᱞᱦᱟᱹ ᱞᱩᱸᱰᱟᱹ ᱚᱰᱚᱠ ᱢᱮ,
ᱫᱷᱚᱱ ᱦᱚᱯᱚ ᱞᱟᱹᱜᱤᱫ ᱫᱮᱞᱟᱝ ᱱᱮᱦᱚᱨ ᱠᱤᱱ,
ᱞᱩᱠᱷᱤ ᱫᱷᱚᱨᱚᱢ ᱜᱮᱞᱟᱝ ᱥᱮᱵᱟ ᱵᱮᱵᱷᱟᱨ ᱠᱤᱱ ᱾
ᱢᱟᱨᱟᱝ ᱵᱳᱨᱳ ᱫᱷᱚᱨᱚᱢ ᱡᱤᱣᱤ ᱫᱚᱭ ᱠᱷᱚᱸᱡᱟ ᱟᱢ,
ᱡᱟᱦᱮᱨ ᱟᱭᱳ ᱞᱩᱠᱷᱤ ᱫᱷᱚᱱ ᱫᱚᱭ ᱯᱮᱨᱮᱡ ᱠᱟᱢ,
ᱫᱷᱚᱱ ᱠᱷᱚᱡᱚᱜ ᱨᱮᱛᱚ ᱫᱷᱚᱱ ᱠᱤᱱ ᱮᱢᱟᱢ ᱟᱢ,
ᱫᱷᱚᱨᱚ ᱫᱷᱟᱹᱨᱛᱤ ᱦᱟᱭᱨᱮ ᱪᱮᱫ ᱠᱤᱱ ᱪᱤᱠᱟᱹᱦᱟᱢ ᱾
ᱫᱷᱚᱱ ᱦᱚᱯᱚᱱ ᱦᱟᱭᱨᱮ ᱚᱠᱚᱭ ᱵᱟᱭ ᱧᱟᱢ ᱠᱟᱱ,
ᱫᱷᱚᱱ ᱦᱚᱯᱚᱱ ᱫᱚᱨᱮ ᱪᱟᱜ ᱵᱚ ᱦᱟᱹᱱᱩᱜ ᱠᱟᱱ,
ᱫᱮᱵᱟ ᱥᱮᱵᱟᱢ ᱜᱟᱱᱟ ᱫᱷᱚᱨᱢᱚᱭ ᱩᱨᱩᱢ ᱠᱟᱢ,
ᱟᱪᱟᱨ ᱵᱮᱵᱷᱟᱨ ᱞᱩᱠᱷᱤ ᱫᱷᱚᱱᱫᱚᱭ ᱯᱮᱨᱮᱡ ᱠᱟᱢ ᱾


* ᱱᱟᱶᱟ ᱦᱟᱴᱟᱜ ᱱᱟᱭᱚ ᱠᱤᱨ~ᱧᱟᱧ ᱢᱮ ,
ᱱᱤᱧ ᱦᱚᱧ ᱪᱟᱞᱟᱜ ᱱᱟᱭᱚ ᱠᱩᱞᱦᱤ ᱫᱟᱬᱟᱱ ,
ᱱᱤᱧ ᱦᱚᱧ ᱪᱟᱞᱟᱜ ᱱᱟᱭᱚ ᱜᱟᱹᱭᱠᱚ ᱪᱩᱢᱟᱺᱲᱟ ,
* ᱢᱟᱹᱡᱷᱤ ᱠᱚᱣᱟᱜ ᱪᱷᱟᱴᱠᱟ ᱨᱮ,
ᱡᱚᱲᱟ ᱠᱩᱸᱥᱵᱤ ᱵᱟᱦᱟ ᱟᱠᱟᱱ ᱫᱚ ᱾
ᱛᱟᱨ ᱛᱮᱠᱚ ᱮᱴᱮᱫ ᱟᱠᱟᱫ,
ᱡᱟᱹᱱᱩᱢ ᱛᱮᱠᱚ ᱨᱟᱢᱯᱷᱟ ᱟᱠᱟᱫ,
ᱡᱟᱨᱮ ᱠᱩᱸᱥᱵᱤ ᱡᱟᱨᱮ ᱠᱩᱸᱥᱵᱤ,
ᱪᱤᱠᱟᱹᱛᱤᱧ ᱵᱟᱦᱟᱢᱮ ᱾
* ᱢᱟᱹᱡᱷᱤ ᱠᱚᱭᱤᱡ ᱦᱚᱯᱚᱱ ᱮᱨᱟ,
ᱵᱟᱹᱛᱤ ᱥᱮᱸᱜᱮᱞ ᱡᱩᱞᱩᱜ ᱞᱮᱠᱟ,
ᱡᱩᱞᱩᱜ ᱞᱮᱠᱟᱜᱚᱭ ᱡᱷᱟᱨ 
ᱡᱷᱟᱨᱟᱣᱜ ᱠᱟᱱ ᱾
ᱵᱟᱝᱫᱚ ᱵᱟᱝᱫᱩᱧ ᱪᱚᱴᱨᱮᱠᱟᱭ,
ᱵᱟᱝᱫᱚ ᱵᱟᱝᱫᱩᱧ ᱯᱷᱮᱰᱨᱮᱠᱟᱭ,
ᱵᱟᱹᱛᱤ ᱥᱮᱸᱜᱮᱞ ᱡᱩᱞᱩᱜ ᱞᱮᱠᱟᱜᱚᱭ,
ᱡᱷᱟᱨ ᱡᱷᱟᱨᱟᱣᱜ ᱠᱟᱱ ᱾
* ᱛᱮᱦᱮᱧ ᱧᱤᱫᱟᱹᱧ ᱠᱩᱠᱢᱩ ᱠᱟᱱ,
ᱨᱩᱥᱩᱱᱤ ᱠᱟᱹᱠᱤᱹᱹ
ᱛᱟᱝ ᱦᱟᱺᱰᱤᱨᱤᱧ ᱯᱟᱭᱨᱟ ᱵᱟᱲᱟᱭ ᱠᱟᱱ,
ᱨᱩᱥᱩᱱᱤ ᱠᱟᱹᱠᱤᱹᱹᱹᱹ
ᱞᱮᱴᱚ ᱨᱮᱜᱤᱧ ᱛᱷᱟᱹᱞᱤ ᱟᱠᱟᱱ ᱫᱚ ᱾
* ᱛᱤᱨᱤᱞ ᱯᱩᱨ ᱨᱮᱫᱚ ᱪᱤᱞᱤᱜᱚ ᱢᱮᱱᱟᱭᱟ,
ᱢᱮᱱᱟᱭ ᱢᱮᱱᱟᱭ ᱦᱟᱞᱮ ᱜᱚᱜᱚᱨ ᱥᱟ~ᱞᱚ,
ᱢᱮᱱᱟᱭ ᱢᱮᱱᱟᱭ ᱥᱟᱹᱨᱤ ᱯᱟᱹᱱᱤᱨ ᱯᱤ~ᱭᱳ ᱾ 
* ᱦᱟᱺᱰᱤ ᱦᱟ:ᱰᱤ ᱵᱩᱰᱷᱤ
ᱥᱚ ᱠᱟᱱ ᱫᱚ ,
ᱥᱩᱭ ᱥᱩᱛᱟᱹᱢ ᱵᱩᱰᱷᱤ ᱤᱢᱟᱹᱧ ᱢᱮᱥᱮ ,
ᱦᱟᱺᱰᱤ ᱧᱩᱧᱩ ᱢᱚᱪᱟᱧ ᱨᱚᱜ ᱠᱟᱜ-ᱟ ᱾
* ᱵᱩᱨᱩ ᱠᱷᱚᱱ ᱞᱮ ᱟᱬᱜᱚ ᱟᱠᱟᱱ,
ᱵᱟᱲᱜᱮ ᱨᱮᱞᱮ ᱠᱩᱸᱵᱟᱹ ᱟᱠᱟᱫ ,
ᱛᱚᱠᱚᱭ ᱡᱟᱯᱮ ᱦᱚᱦᱚ ᱟᱞᱮᱠᱟᱱ ᱾
ᱫᱷᱟᱫᱽᱨᱟ ᱦᱟᱴᱟᱜ ᱥᱤᱞᱯᱤᱧ ᱛᱟᱞᱮ,
ᱡᱚᱱᱚᱜ ᱴᱷᱩᱴᱠᱤ ᱦᱩᱨᱠᱟᱹᱬ ᱛᱟᱞᱮ,
ᱛᱚᱠᱚᱭ ᱡᱟᱯᱮᱹᱹᱹ
ᱛᱚᱠᱚᱭ ᱡᱟᱯᱮ ᱫᱷᱟᱨᱯᱟᱲ ᱫᱷᱟᱨᱯᱟᱲ ᱮᱫ ᱾
* ᱥᱤᱞᱤ ᱵᱩᱨᱩ ᱨᱮᱢᱟ ᱛᱨᱤᱭᱟᱹᱣ ᱥᱟᱰᱮ ᱠᱟᱱ ,
ᱤᱧ ᱢᱟ ᱢᱤᱱᱟᱧ ᱦᱟᱞᱮ ᱫᱟᱜ ᱞᱩᱞᱩ
ᱜᱷᱟᱴ ᱨᱮ ᱾
ᱴᱷᱤᱞᱤᱧ ᱵᱟᱹᱜᱤᱭᱟᱜ ᱢᱟ ᱦᱚᱲᱠᱚ ᱨᱚᱨᱚᱲᱟ,
ᱵᱟᱹᱧ ᱵᱟᱹᱜᱤᱭᱟᱜ-ᱟ ᱜᱟᱛᱮᱧ ᱠᱟᱺᱦᱤᱸᱥᱚᱜ ᱾
* ᱛᱚᱠᱚᱭ ᱠᱚᱫᱚᱯᱮ ᱡᱟᱹᱯᱤᱫ ᱟᱠᱟᱫ,
ᱛᱚᱠᱚᱭ ᱠᱚᱫᱚᱯᱮ ᱵᱮᱸᱜᱮᱫ ᱟᱠᱟᱫ,
ᱟᱞᱮ ᱠᱟᱹᱭᱫᱷᱤ,
ᱟᱞᱮ ᱠᱟᱹᱭᱫᱷᱤ,
ᱡᱚᱵᱟᱵᱽ ᱟᱞᱮᱯᱮ ᱾
* ᱨᱩᱱ ᱛᱩᱠᱩᱱ ᱵᱩᱰᱷᱤ 
ᱦᱚᱞᱚᱝ ᱦᱩᱲᱩᱝ ᱞᱮᱫ,
ᱠᱩᱱᱟᱹᱢᱤ ᱪᱟᱸᱫᱚ ᱞᱮᱠᱟ
ᱯᱤᱴᱷᱟᱧ ᱨᱟᱯᱟᱜ ᱞᱮᱫ,
ᱡᱚᱡᱚᱢ ᱵᱤᱫᱟᱹᱞ ᱨᱮᱫᱚ
ᱱᱮᱸᱭᱟᱶ ᱡᱚᱲᱟᱣ ᱮᱱ ᱾
* ᱛᱚᱠᱚᱭ ᱠᱚ ᱫᱚ ᱥᱩᱭᱟᱹ ᱥᱚᱦᱨᱟᱭ ,
ᱛᱚᱠᱚᱭ ᱠᱚ ᱫᱚ ᱥᱟᱦᱟᱨ ᱥᱚᱦᱨᱟᱭ ,
ᱟᱞᱮ ᱠᱟᱹᱭᱫᱷᱤᱹᱹᱹᱹ
ᱟᱞᱮ ᱠᱟᱹᱭᱫᱷᱤ ᱠᱷᱟᱸᱰᱮᱨᱤᱭᱟᱹ ᱠᱚ ᱾
ᱥᱚᱲᱚ ᱠᱚᱫᱚ ᱥᱩᱭᱟᱹ ᱥᱚᱦᱨᱟᱭ ,
ᱥᱩᱞᱩᱠ ᱠᱚᱫᱚ ᱥᱟᱦᱟᱨ ᱥᱚᱦᱨᱟᱭ ,
ᱟᱞᱮ ᱠᱟᱹᱭᱫᱷᱤᱹᱹᱹᱹ
ᱟᱞᱮ ᱠᱟᱹᱭᱫᱷᱤ ᱠᱷᱟᱸᱰᱮᱨᱤᱭᱟᱹ ᱠᱚ ᱾
ᱥᱚᱲᱚ ᱠᱚᱫᱚ ᱫᱟᱬᱟ ᱥᱟᱨᱮᱡ ,
ᱥᱩᱞᱩᱠ ᱠᱚᱫᱚ ᱪᱮᱨᱮᱡ ᱯᱮᱨᱮᱡ ,
ᱟᱞᱮ ᱠᱟᱹᱭᱫᱷᱤᱹᱹᱹᱹ
ᱟᱞᱮ ᱠᱟᱹᱭᱫᱷᱤ ᱠᱷᱟᱸᱰᱮᱨᱤᱭᱟᱹ ᱠᱚ ᱾
* ᱦᱚᱲ ᱨᱤᱱ ᱟᱭᱳ ᱵᱟᱵᱟ 
ᱡᱟᱹᱬᱤ ᱯᱩᱨᱩᱫᱷᱩᱞ ,
ᱤᱧ ᱨᱤᱱ ᱟᱭᱳ ᱵᱟᱵᱟ ᱢᱟᱺᱬ ᱜᱷᱟᱹᱴᱤ ᱨᱮ ᱾
* ᱱᱚᱶᱟ ᱢᱤᱨᱛᱷᱤ ᱠᱟᱫᱚ ᱵᱤᱞ ᱟᱠᱟᱱᱟ ,
ᱱᱚᱶᱟ ᱢᱤᱨᱛᱷᱤᱠᱟ ᱫᱚ ᱟᱴᱮᱫ ᱟᱠᱟᱱᱟ ,
ᱜᱤᱫᱤ ᱠᱩᱲᱤᱫ ᱵᱟᱲᱮᱧ ᱡᱟᱱᱟᱢ ᱞᱮᱱ ᱠᱷᱟᱱ ,
ᱱᱚᱶᱟ ᱢᱤᱨᱛᱷᱤᱠᱟ ᱫᱩᱧ ᱦᱟᱞᱚ ᱟᱹᱪᱩᱨ ᱠᱮ ,
ᱱᱚᱶᱟ ᱢᱤᱨᱛᱷᱤᱠᱟ ᱫᱚ ᱞᱚᱠᱟ ᱟᱹᱪᱩᱨ ᱠᱮ ᱾
* ᱛᱚ~ᱠᱚᱭ ᱨᱤᱱ ᱜᱟᱹᱭ ᱠᱚ ,
ᱜᱟᱹᱭ ᱠᱚ ᱵᱩᱨᱩᱫ ᱵᱩᱨᱩᱫ ,
ᱛᱚ~ᱠᱚᱭ ᱨᱤᱱ ᱵᱤᱛᱠᱤᱞ ,
ᱦᱚ ᱵᱤᱛᱠᱤᱞ ᱧᱟᱺᱦᱩᱢ ᱫᱟᱹᱨᱩᱢ ᱾
ᱯᱷᱟᱨᱱᱟ ᱨᱤᱱ ᱜᱟᱹᱭ ᱠᱚ ,
ᱜᱟᱹᱭ ᱠᱚ ᱵᱩᱨᱩᱫ ᱵᱩᱨᱩᱫ ,
ᱛᱩ~ᱥᱠᱟᱹ ᱨᱤᱱ ᱵᱤᱛᱠᱤᱞ ,
ᱦᱚ ᱵᱤᱛᱠᱤᱞ ᱧᱟᱺᱦᱩᱢ ᱫᱟᱹᱨᱩᱢ ,
ᱛᱚᱠᱟ ᱵᱤᱨ ᱠᱚ ᱵᱚ~ᱞᱟ ,
ᱢᱟᱱ ᱵᱤᱨ ᱠᱚ ᱵᱚ~ᱞᱟ ,
ᱪᱮᱫ ᱥᱟᱫ ᱠᱚ ᱱᱟᱺᱛᱤᱧ ,
ᱩᱵᱤ ᱥᱟᱫ ᱠᱚ ᱱᱟᱺᱛᱤᱧ ,
ᱪᱮᱫ ᱫᱟᱜ ᱠᱚ ᱧᱩ~ᱭᱟᱸ ,
ᱪᱷᱟᱯᱟᱨ ᱫᱟᱜ ᱠᱚ ᱧᱩ~ᱭᱟ ,
ᱴᱟᱯᱟᱨ ᱰᱟᱺᱰᱤ ᱴᱟᱯᱟᱨ ᱴᱟᱺᱰᱤ ,
ᱦᱚ ᱞᱚᱫᱽᱢᱟ ᱞᱚᱭᱚᱝ ᱨᱮ ᱾

== ᱥᱚᱦᱨᱟᱭ ᱨᱮᱱᱟᱜ ᱨᱚᱲ ᱠᱚ ==

* ᱞᱟᱹᱴᱤᱡ ᱥᱤᱢ ᱯᱤᱴᱷᱟᱹ,
ᱵᱩᱰᱷᱤ ᱢᱟᱞᱦᱟᱱ ᱞᱮᱴᱚ ᱾

* ᱵᱟᱲᱜᱮ ᱨᱮ ᱯᱮ ᱛᱟᱯᱟᱢᱟ,
ᱤᱧ ᱜᱮ ᱯᱮ ᱫᱚᱥᱤᱧᱟ,
ᱞᱟᱹᱭᱟᱹᱧ ᱞᱟᱹᱭᱟᱹᱧ,
ᱜᱟᱯᱟ ᱜᱟᱯᱟ ᱯᱟᱯᱟ ᱾

* ᱦᱚᱛᱚᱫ ᱫᱚ ᱠᱚ ᱦᱮᱲᱟ,
ᱠᱚᱸᱦᱰᱟ ᱫᱚ ᱠᱚ ᱞᱚᱲᱟ,
ᱦᱚᱭ~ᱭᱟ ᱦᱚᱭ~ᱭᱟ ᱦᱚᱭ~ᱭᱟ ᱾

==ᱯᱟᱨᱟᱵᱽ ᱯᱩᱱᱟᱹᱭ ᱠᱚ==

ᱯᱟᱨᱟᱵ ᱫᱚ ᱵᱟᱨᱞᱮᱠᱟᱛᱮ ᱢᱟᱱᱟᱣᱜ ᱠᱟᱱᱟ '''᱑-ᱵᱟᱵᱟ ᱫᱟᱲᱮ ᱱᱮᱦᱚᱨ ᱯᱟᱨᱟᱵ''' '''᱒-ᱟᱭᱳ ᱫᱟᱲᱮ ᱱᱮᱦᱚᱨ ᱯᱟᱨᱟᱵ''' ᱾ ᱥᱚᱦᱨᱟᱭ ᱯᱟᱨᱟᱵ ᱫᱚ ᱟᱭᱳ ᱫᱟᱲᱮ ᱱᱮᱦᱚᱨ ᱯᱟᱨᱟᱵ ᱠᱟᱱᱟ  ᱾ 

ᱱᱚᱶᱟ ᱯᱟᱨᱟᱵ ᱫᱚ ᱠᱷᱮᱨᱣᱟᱲ ᱠᱚᱣᱟᱜ ᱟᱹᱰᱤ ᱢᱟᱨᱟᱝ ᱯᱟᱨᱟᱵ ᱠᱟᱱᱟ ᱾ ᱚᱱᱟᱛᱮ ᱢᱮᱱᱟᱠᱚ '''ᱦᱟᱹᱛᱤ ᱞᱮᱠᱟᱱ ᱥᱚᱦᱨᱟᱭ''' ᱯᱟᱨᱟᱵ ᱾ ᱦᱟᱹᱛᱤ ᱫᱚ ᱫᱷᱟᱹᱨᱛᱤ ᱨᱮ ᱢᱟᱨᱟᱝ ᱡᱟᱹᱱᱤ ᱠᱟᱱᱟᱭ ᱾ ᱵᱚᱝᱜᱟᱭᱤ ᱜᱚᱱᱤᱡ [ ᱜᱚᱜ ᱜᱚ ᱜᱤᱡ ] ᱠᱟᱱᱟᱭ ᱾ ᱦᱟᱹᱛᱤ ᱢᱮᱱ ᱞᱮᱠᱷᱟᱱ ᱠᱩᱱᱟᱝ [ ᱠᱩᱲᱤ ᱡᱟᱱᱟᱝ ] ᱢᱮᱱᱛᱮ ᱟᱹᱭᱠᱟᱹᱣᱜ-ᱟ ᱾ ᱵᱤᱱᱛᱤ ᱠᱚᱨᱮ ᱠᱷᱚᱱ ᱵᱟᱰᱟᱭᱚᱜ-ᱟ, ᱜᱟᱹᱭ ᱟᱭᱳ ᱜᱮ ᱦᱤᱦᱤᱲᱤ ᱯᱤᱯᱤᱲᱤ ᱠᱷᱚᱱ ᱦᱳᱲᱳᱭ ᱫᱤᱯᱤᱞ ᱟᱹᱜᱩ ᱞᱮᱫ-ᱟ ᱾ ᱚᱱᱟ ᱛᱮ ᱜᱟᱹᱭ ᱦᱚᱸᱭ ᱠᱩᱡᱟᱝ ᱠᱟᱱᱛᱮ ᱜᱟᱹᱭ ᱧᱩᱛᱩᱢ ᱛᱮᱜᱮ ᱠᱚ ᱯᱟᱨᱟᱵᱚᱜ-ᱟ ᱾ ᱥᱚᱦᱨᱟᱭ ᱵᱚᱝᱜᱟ ᱨᱮᱱᱟᱜ ᱡᱚᱥ ᱵᱟᱝ ᱴᱷᱤᱠᱟᱹ ᱦᱟᱠᱟᱱᱛᱮ ᱟᱹᱰᱤ ᱴᱷᱟᱶ ᱨᱮ ᱟᱹᱰᱤ ᱞᱮᱠᱟᱵᱚ ᱯᱟᱨᱟᱵᱚᱜ ᱠᱟᱱᱟ ᱾ ᱚᱠᱚᱭ ᱠᱚᱫᱚ ᱥᱚᱦᱨᱟᱭ ᱵᱚᱝᱜᱟ ᱵᱟᱞᱮ ᱢᱩᱞᱩᱜ , ᱚᱠᱚᱭ ᱠᱚᱫᱚ ᱥᱚᱦᱨᱟᱭ ᱵᱚᱝᱜᱟ ᱠᱩᱱᱟᱹᱢᱤ , ᱚᱠᱚᱭ ᱠᱚᱫᱚ ᱯᱩᱥ ᱵᱚᱝᱜᱟ ᱠᱚ ᱥᱚᱦᱨᱟᱭᱚᱜ ᱠᱟᱱᱟ ᱾ ᱱᱚᱝᱠᱟ ᱟᱯᱟᱱ ᱟᱹᱯᱤᱱ ᱵᱟᱝ ᱠᱛᱮ ᱢᱤᱫᱩᱜ ᱦᱩᱭ ᱟᱵᱚᱱᱟ ᱾

==ᱵᱚᱸᱜᱟ ᱵᱩᱨᱩ ᱠᱚ==

ᱥᱚᱦᱨᱟᱭ ᱨᱮ ᱫᱚ ᱜᱚᱴ ᱵᱚᱝᱜᱟ , ᱜᱚᱲᱟ ᱵᱚᱝᱜᱟ ᱠᱚ ᱯᱮᱨᱮᱡ ᱩᱢᱟᱬᱚᱜ-ᱟ ᱾ ᱜᱚᱴ ᱨᱮ ᱫᱚ ᱢᱟᱨᱟᱝ ᱵᱳᱨᱳ , ᱡᱟᱦᱮᱨ ᱟᱭᱳ , ᱢᱚᱬᱮ ᱠᱚ , ᱛᱩᱨᱩᱭ ᱠᱚ ᱾ ᱜᱚᱲᱟ ᱨᱮ ᱫᱚ ᱯᱟᱹᱨᱤᱥ ᱡᱟᱹᱱᱤᱡ ᱟᱯᱟᱱ ᱟᱹᱯᱤᱱ ᱜᱮᱭᱟ ᱾ ᱠᱷᱩᱱᱴᱟᱣ ᱴᱟᱺᱰᱤ ᱨᱮ ᱫᱚ ᱢᱟᱨᱟᱝ ᱵᱳᱨᱳ , ᱦᱟᱯᱲᱟᱢ ᱠᱚ , ᱟᱯᱟᱱ ᱟᱹᱯᱤᱱ ᱨᱤᱱ ᱾

[[ᱛᱷᱚᱠ:ᱥᱟᱱᱛᱟᱲᱤ ᱪᱟᱸᱫᱚ ᱧᱩᱛᱩᱢ]]
[[ᱛᱷᱚᱠ:ᱥᱟᱯᱲᱟᱣ ᱵᱟᱝ ᱥᱟᱹᱛ ᱟᱠᱟᱱᱟ ]]
