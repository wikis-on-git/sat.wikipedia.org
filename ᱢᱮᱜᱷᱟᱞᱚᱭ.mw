ᱢᱮᱜᱷᱟᱞᱚᱭ (ᱤᱝᱨᱟ.ᱡᱤ: Meghalaya, (হিন্দী: मेघालय) ᱫᱚ ᱦᱩᱭᱩᱜ ᱠᱟᱱᱟ ᱥᱤᱧᱩᱛ ᱫᱤᱥᱚᱢ ᱨᱮᱭᱟᱜ ᱥᱟᱢᱟᱝ - ᱠᱚ'ᱭᱮ' ᱴᱚᱴᱷᱟ ᱨᱮᱭᱟᱜ ᱢᱤᱫᱴᱮᱱ ᱯᱚᱱᱚᱛ। ᱥᱚᱝᱥᱠᱨᱤᱛ ᱯᱟ.ᱨᱥᱤ "ᱢᱮᱜᱷᱟᱞᱟᱭᱟ" ᱟ.ᱲᱟ.  ᱢᱤᱨᱤᱞ ᱨᱮᱭᱟᱜ  ᱵᱟᱠᱷᱟᱞ ᱠᱷᱚᱱ ᱦᱮᱡ ᱟᱠᱟᱱᱟ (Abode of Clouds)। ᱥᱟᱢᱟᱝ - ᱯᱟᱪᱷᱮ ᱛᱮ ᱟᱢᱫᱟᱡᱽ ᱓᱐᱐ ᱠᱤᱞᱚᱢᱤᱴᱟᱨ ᱡᱮᱞᱮᱧ ᱟᱨ ᱚᱥᱟᱨ ᱟᱢᱫᱟᱡᱽ ᱑᱐᱐ ᱠᱤᱞᱚᱢᱤᱴᱟᱨ ᱢᱮᱱᱟᱜ-ᱟ ।ᱢᱮᱜᱷᱟᱞᱚᱭ ᱨᱮᱭᱟᱜ ᱨᱟᱡᱽ ᱜᱟᱲ ᱫᱚ ᱥᱤᱞᱚᱝ ᱠᱟᱱᱟ | ᱱᱚᱱᱰᱮᱱᱟᱜ ᱢᱩᱴ ᱚᱛ ᱦᱟᱥᱟ ᱨᱮᱭᱟᱜ ᱞᱮᱠᱷᱟ ᱡᱚᱠᱷᱟ ᱫᱚ ᱒᱒,᱗᱒᱐ ᱪᱟ.ᱣᱠᱟ. ᱠᱤᱞᱚᱢᱤᱴᱟᱨ ᱠᱟᱱᱟ|
ᱢᱮᱜᱷᱟᱞᱚᱭ ᱨᱮᱱᱟᱜ ᱥᱮᱬᱟ ᱯᱟ.ᱨᱥᱤ ᱠᱚ ᱫᱚ ᱦᱩᱭᱩᱜ ᱠᱟᱱᱟ - ᱠᱷᱟᱥᱤ, ᱜᱟᱨᱚ ᱟᱨ ᱡᱚᱭᱮᱱᱛᱤᱭᱟ|
==ᱱᱟᱜᱟᱢ==
᱑᱙᱗᱒ ᱥᱮᱨᱢᱟ ᱨᱮᱭᱟᱜ  ᱒᱑ ᱡᱟᱱᱩᱣᱟᱨᱤ ᱦᱤᱞᱚᱜ ᱩᱱ ᱚᱠᱛᱮ ᱟᱥᱟᱢ ᱨᱮᱭᱟᱜ ᱠᱷᱟᱥᱤ ᱦᱤᱞᱥ ᱟᱨ ᱡᱚᱭᱮᱱᱛᱤᱭᱟ ᱦᱤᱞᱥ ᱟᱨ ᱜᱟᱨᱚ ᱦᱤᱞᱥ ᱱᱚᱣᱟ ᱵᱟᱨᱭᱟ ᱡᱤᱞᱟ. ᱢᱤᱞᱟ.ᱣ ᱠᱟᱛᱮ ᱢᱮᱜᱷᱟᱞᱚᱭ ᱯᱚᱱᱚᱛ ᱵᱮᱱᱟᱣ ᱟᱠᱟᱱᱟ। ᱯᱩᱨᱟ ᱯᱚᱱᱚᱛ ᱨᱮᱭᱟᱜ ᱢᱟᱱᱚᱛ ᱧᱟᱢ ᱢᱟᱲᱟᱝ ᱑᱙᱗᱐ ᱥᱮᱨᱢᱟ ᱨᱮ ᱢᱮᱜᱷᱟᱞᱚᱭ ᱥᱣᱟᱭᱚᱛᱚ ᱥᱟᱥᱤᱛ ᱴᱚᱴᱷᱟ ᱛᱟᱦᱮ ᱠᱟᱱᱟ|

᱑᱙ ᱥᱟᱭᱱᱟᱜ ᱨᱮ ᱵᱨᱤᱴᱤᱥ ᱥᱟᱥᱚᱱ ᱛᱟᱵᱮ ᱨᱮ ᱦᱤᱡᱩᱜ ᱢᱟᱲᱟᱝ ᱜᱟᱨᱚ, ᱠᱷᱟᱥᱤ ᱟᱨ ᱡᱚᱭᱮᱱᱛᱤᱭᱟ ᱡᱟ.ᱛᱤ ᱠᱚᱣᱟᱜ ᱵᱮᱜᱟᱨ ᱵᱮᱜᱟᱨ ᱨᱟᱡᱚᱥᱴᱷᱤ ᱛᱟᱦᱮ ᱠᱟᱱᱟ। ᱑᱘᱓᱕ ᱥᱮᱨᱢᱟ ᱨᱮ ᱵᱨᱤᱴᱤᱥ ᱠᱚ ᱢᱮᱜᱷᱟᱞᱚᱭ ᱟᱥᱟᱢ ᱥᱚᱝᱜᱮ ᱠᱚ ᱢᱤᱞᱟ.ᱣ ᱞᱮᱫᱟ। ᱵᱨᱤᱴᱤᱥ ᱛᱟᱵᱮ ᱨᱮ  ᱛᱟᱦᱮ ᱚᱠᱛᱮ ᱦᱚ ᱢᱮᱜᱷᱟᱞᱚᱭ ᱛᱟᱨᱟ- ᱯᱚᱱᱚᱛ ᱨᱮᱭᱟᱜ ᱢᱟᱱ ᱛᱟᱦᱮ ᱠᱟᱱᱟ।

᱑᱙᱐᱕ ᱥᱮᱨᱢᱟ ᱨᱮᱭᱟᱜ ᱑᱖ ᱚᱠᱴᱚᱵᱚᱨ ᱦᱤᱞᱚᱜ ᱞᱚᱨᱰ ᱠᱟᱨᱡᱚᱱ ᱛᱤᱱ ᱨᱮ ᱵᱚᱝᱜᱚ ᱵᱷᱚᱝᱜᱚ ᱞᱮᱫᱟ ᱠᱚ, ᱩᱱ ᱚᱠᱛᱮ ᱢᱮᱜᱷᱟᱞᱚᱭ ᱥᱟᱢᱟᱝ- ᱵᱟᱝᱞᱟ ᱟᱨ ᱟᱥᱟᱢ ᱯᱚᱱᱚᱛ (Eastern Bengal and Assam) ᱨᱮ ᱞᱮᱠᱷᱟ ᱢᱤᱫ ᱞᱮᱱᱟ। ᱑᱙᱑᱒ ᱥᱮᱨᱢᱟ ᱨᱮ ᱯᱚᱱᱚᱛ ᱨᱮᱱᱟᱜ ᱴᱚᱴᱷᱟ ᱠᱚ ᱟ.ᱨᱩ ᱯᱷᱮᱨᱟᱣ ᱞᱮᱱᱟ, ᱩᱱ ᱚᱠᱛᱮ ᱢᱮᱜᱷᱟᱞᱚᱭ ᱟᱥᱟᱢ ᱯᱚᱱᱚᱛ ᱨᱮ ᱞᱟᱜᱟ ᱢᱤᱫ ᱞᱮᱱᱟ।

᱑᱙᱔᱗ ᱥᱮᱨᱢᱟ ᱨᱮ ᱥᱤᱧᱩᱛ ᱯᱷᱩᱨᱜᱟ.ᱞ ᱦᱩᱭᱩᱜ ᱚᱠᱛᱮ ᱨᱮ, ᱱᱟᱦᱟᱜ ᱚᱠᱛᱮ ᱨᱮᱭᱟᱜ ᱢᱮᱜᱷᱟᱞᱚᱭ ᱟᱥᱟᱢ ᱨᱮᱭᱟᱜ ᱵᱟᱨᱭᱟ ᱡᱤᱞᱟ. ᱛᱟᱦᱮ ᱠᱟᱱᱟ। ᱩᱱ ᱚᱠᱛᱮ ᱟᱥᱟᱢ ᱵᱷᱤᱛᱨᱤ ᱨᱮ ᱛᱟᱨᱟ - ᱯᱚᱱᱚᱛ ᱨᱮᱭᱟᱜ ᱢᱟᱱᱚᱛᱮ ᱧᱟᱢ ᱞᱮᱫ ᱛᱟᱦᱮᱱᱟ। ᱑᱙᱗᱐ ᱥᱮᱨᱢᱟ ᱨᱮᱛᱟᱜ ᱒ ᱮᱯᱨᱤᱞ ᱦᱤᱞᱚᱜ ᱟᱥᱟᱢ ᱵᱷᱤᱛᱨᱤ ᱨᱮ ᱥᱣᱟᱭᱚᱛᱚ ᱥᱟᱥᱤᱛ ᱯᱚᱱᱚᱛ ᱢᱮᱱ ᱛᱮ ᱠᱚ ᱞᱟ.ᱭ ᱡᱟ.ᱦᱤᱨ ᱠᱮᱫᱟ ᱟᱨ ᱓᱗ ᱢᱟ.ᱪᱤ ᱭᱟᱱ ᱛᱮ ᱟᱠᱚ ᱞᱟ.ᱜᱤᱫ ᱵᱤᱫᱷᱟᱱ ᱥᱚᱵᱷᱟ ᱠᱚ ᱵᱮᱱᱟᱣ ᱞᱮᱫᱟ।

᱑᱙᱗᱑ ᱥᱮᱨᱢᱟ ᱨᱮ ᱥᱚᱝᱥᱚᱫᱽ ᱨᱮ  "North-Eastern Areas (Reorganization) Act, 1971" ᱟᱭᱤᱱ ᱟᱝᱜᱚᱪ ᱮᱱᱟ । ᱚᱱᱟ ᱞᱮᱠᱟ ᱛᱮ  ᱑᱙᱗᱒ ᱥᱮᱨᱢᱟ ᱨᱮᱱᱟᱜ ᱒᱑ ᱡᱟᱱᱩᱣᱟᱨᱤ ᱦᱤᱞᱚᱜ ᱢᱮᱜᱷᱟᱞᱚᱭ ᱯᱩᱨᱟ. ᱯᱚᱱᱚᱛ ᱢᱮᱬᱴᱱ ᱛᱮᱠᱚ ᱞᱟ.ᱭ ᱡᱟ.ᱦᱤᱨ ᱠᱮᱫᱟ ᱟᱨ ᱱᱤᱡᱟ.ᱨ ᱯᱚᱱᱚᱛ ᱠᱚ ᱵᱟᱱᱫᱷᱟᱣ ᱞᱮᱫᱟ ।
==ᱚᱛᱱᱚᱛ==
ᱢᱮᱜᱷᱟᱞᱚᱭ ᱫᱚ ᱢᱤᱫ ᱦᱩᱰᱤᱧ ᱯᱚᱱᱚᱛ ᱠᱟᱱᱟ| ᱱᱚᱱᱰᱮ ᱫᱚ ᱯᱮᱭᱟ ᱢᱟᱨᱟᱝ  ᱡᱚᱱᱚᱡᱟᱛᱤ ᱠᱚ ᱢᱮᱱᱟ ᱠᱚᱣᱟ ᱟᱨ ᱩᱱᱠᱚ ᱞᱟ.ᱜᱤᱫ ᱥᱣᱟᱭᱚᱛᱚ ᱥᱟᱥᱤᱛ ᱡᱤᱞᱟ. ᱯᱚᱨᱤᱥᱚᱫᱽ ᱢᱮᱱᱟᱜ-ᱟ| ᱢᱮᱜᱷᱟᱞᱚᱭ ᱨᱮᱱᱟᱜ ᱥᱮᱨᱟᱝᱯᱳᱧᱡᱤ ᱴᱚᱨᱤᱥᱴ ᱠᱚ ᱟ.ᱰᱤ ᱱᱟᱢ ᱰᱟᱠ ᱜᱮᱭᱟ| ᱨᱟᱡᱽᱜᱟᱲ ᱥᱤᱞᱚᱝ ᱫᱚ ᱦᱚᱲᱢᱚ ᱱᱟᱯᱟᱭ ᱛᱟᱦᱮᱱ ᱞᱟᱜᱤᱫ ᱟ.ᱰᱤ ᱵᱷᱟᱜᱮ ᱡᱟᱭᱜᱟ ᱠᱟᱱᱟ, ᱚᱱᱟ ᱛᱮ ᱵᱨᱤᱴᱤᱥ ᱠᱚ ᱱᱚᱣᱟ ᱡᱟᱭᱜᱟ ᱟ.ᱰᱤ ᱠᱞ ᱠᱩᱥᱤᱭᱟᱫ ᱛᱮ ᱯᱟ.ᱦᱤᱥ ᱟᱥᱟᱢ ᱨᱮᱱᱟᱜ ᱨᱟᱡᱽᱜᱟᱲ ᱠᱚ ᱵᱮᱱᱟᱣ ᱞᱮᱫᱟ| ᱢᱮᱜᱷᱟᱞᱚᱭ  ᱨᱮᱱᱟᱜ ᱢᱩᱴ ᱦᱟᱥᱟ ᱨᱮᱭᱟᱜ ᱞᱮᱠᱷᱟ ᱡᱚᱠᱷᱟ ᱫᱚ ᱒᱒,᱗᱒᱐ ᱪᱟ.ᱣᱠᱟ. ᱠᱤᱞᱚᱢᱤᱴᱟᱨ ᱠᱟᱱᱟ| ᱢᱮᱜᱷᱟᱞᱚᱭ  ᱨᱮᱱᱟᱜ ᱥᱟᱢᱟᱝ - ᱠᱚ'ᱭᱮ'  ᱱᱟᱠᱷᱟ ᱨᱮᱫᱚ ᱟᱥᱟᱢ ᱯᱚᱱᱚᱛ, ᱯᱟᱪᱷᱮ ᱱᱟᱠᱷᱟ ᱨᱮᱫᱚ ᱪᱟᱪᱷᱮ ᱵᱮᱝᱜᱚᱞ , ᱮᱛᱚᱢ ᱱᱟᱠᱷᱟ ᱨᱮᱫᱚ ᱵᱟᱝᱞᱟᱫᱮᱥᱚᱢ ᱢᱮᱱᱟᱜ-ᱟ|
