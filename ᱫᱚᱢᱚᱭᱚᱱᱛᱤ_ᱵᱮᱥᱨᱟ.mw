[[File:Damayanti Beshra.jpg|thumb|ᱰᱨᱹ ᱫᱚᱢᱚᱭᱚᱱᱛᱤ ᱵᱮᱥᱨᱟ]]

'''ᱰᱨ. ᱫᱚᱢᱚᱭᱚᱱᱛᱤ ᱵᱮᱥᱨᱟ''' ᱫᱚ ᱟᱭᱢᱟ ᱦᱩᱱᱟᱹᱨ ᱨᱤᱱ ᱢᱤᱫ ᱠᱤᱥᱟᱹᱬ ᱜᱮ ᱾ ᱥᱟᱶᱦᱮᱫ ᱨᱮᱭᱟᱜ ᱟ.ᱰᱤᱜᱟᱱ ᱛᱷᱚᱠ ᱨᱮ ᱟᱡᱟᱜ ᱱᱚᱱᱚᱞ ᱥᱩᱸᱜᱟ.ᱭ ᱞᱟᱲᱟᱣ ᱟᱠᱟᱫᱼᱟ ᱾ ᱚᱬᱚᱲᱦᱤᱭᱟ. ᱟᱨ ᱟ.ᱫᱤᱵᱟ.ᱥᱤ ᱠᱷᱚᱸᱫᱽᱨᱚᱱᱤᱭᱟ. ᱞᱮᱠᱟᱛᱮ ᱟᱡᱟᱜ ᱩᱯᱨᱩᱢ ᱫᱚ ᱟ.ᱰᱤ ᱜᱚᱨᱚᱡᱽ ᱥᱟᱶᱛᱮ ᱟᱯᱱᱟᱨᱚᱜᱼᱟ ᱾ ᱥᱟᱱᱛᱟᱲᱤ ᱟᱨ ᱩᱰᱤᱭᱟ. ᱵᱟᱱᱟᱨ ᱯᱟᱹᱨᱥᱤ ᱨᱮᱜᱮ ᱟᱡᱟᱜ ᱫᱚ ᱜᱟᱺᱦᱤᱨ ᱮᱱᱮᱢ ᱢᱮᱱᱟᱜ ᱛᱟᱭᱟ ᱾ ᱚᱱᱟ ᱛᱮᱜᱮ ᱵᱟᱱᱟᱨ ᱯᱟ.ᱨᱥᱤ ᱛᱮ ᱥᱟᱶᱦᱮᱫ ᱮ ᱥᱤᱨᱡᱚᱱ ᱟᱠᱟᱫᱼᱟ ᱾ ᱟᱡᱟᱜ ᱚᱞ ᱫᱚ ᱟᱹᱰᱤᱛᱮᱫ ᱡᱤᱣᱤᱭ ᱡᱚᱴᱮᱫᱟ ᱟᱨ ᱜᱚᱨᱚᱡᱽ ᱮ ᱥᱤᱨᱡᱟ.ᱣᱟ ᱾

==ᱡᱟᱱᱟᱢ==

ᱰᱨ. ᱫᱚᱢᱚᱭᱚᱱᱛᱤ ᱵᱮᱥᱨᱟ ᱟᱜ ᱡᱟᱱᱟᱢ ᱫᱚ ᱢᱚᱭᱩᱨᱵᱷᱚᱸᱡᱽ ᱡᱤᱞᱞᱟ ᱨᱮ ᱢᱮᱱᱟᱜ ᱵᱤᱥᱩᱭ ᱵᱞᱚᱠ ᱠᱷᱚᱱ ᱑᱑ ᱠᱤᱞᱚ ᱢᱤᱴᱚᱨ ᱡᱷᱟ.ᱞ ᱵᱟᱵᱚᱡᱚᱲᱟ ᱟ.ᱛᱩᱨᱮ ᱑᱙᱖᱒ ᱥᱟᱞᱮᱨᱮ ᱦᱩᱭ ᱞᱮᱱᱟ ᱾ ᱟᱡ ᱵᱟᱵᱟᱦᱟᱜ ᱧᱩᱛᱩᱢ ᱫᱚ ᱨᱟᱡᱽᱢᱟᱞ ᱢᱟ.ᱡᱷᱤ ᱟᱨ ᱟᱭᱳ ᱫᱚ ᱯᱩᱬᱜᱤ ᱢᱟ.ᱡᱷᱤ ᱾ ᱩᱱ ᱚᱠᱛᱚ ᱨᱮ ᱥᱤᱠᱷᱱᱟ.ᱛ ᱫᱚ ᱚᱱᱟ ᱠᱚᱨᱮ ᱟ.ᱰᱤ ᱜᱮ ᱢᱟᱦᱨᱚᱜᱽ ᱛᱟᱦᱮᱸ ᱠᱟᱱᱟ ᱾ ᱚᱱᱟᱛᱮ ᱡᱟᱱᱟᱢ ᱟ.ᱛᱩ ᱠᱷᱚᱱ ᱗ ᱠᱤᱞᱚ ᱢᱤᱴᱚᱨ ᱡᱷᱟ.ᱞ ᱨᱮ ᱛᱟᱦᱮᱸ ᱞᱮᱱ ᱨᱟᱭᱨᱚᱝᱯᱩᱨ ᱟᱡ ᱢᱟᱨᱟᱝ ᱵᱟ ᱴᱷᱮᱱ ᱛᱟᱦᱮᱸ ᱠᱟᱛᱮ ᱫᱤᱣᱲᱤ ᱨᱮᱭ ᱚᱞ ᱞᱮᱜᱼᱟ ᱾ 

==ᱡᱟᱱᱟᱢ ᱚᱲᱟᱜ==

ᱟᱡ ᱵᱟᱵᱟ ᱫᱚ ᱢᱟᱢᱚ ᱚᱲᱟᱜ ᱨᱮᱭ ᱛᱟᱦᱮᱸ ᱠᱟᱱᱟ ᱾ ᱚᱸᱵᱮ ᱠᱚᱲᱟ ᱜᱤᱫᱽᱨᱟ. ᱵᱟᱝ ᱛᱮ ᱚᱲᱟᱜ ᱡᱟᱶᱟᱭ ᱞᱮᱠᱟ ᱟᱡ ᱟᱭᱳᱣᱟᱜ ᱦᱟᱥᱟ ᱠᱚᱭ ᱪᱟᱥ ᱞᱮᱫᱼᱟ ᱾ ᱥᱤᱠᱷᱱᱟ.ᱛ ᱥᱩᱵᱤᱫᱷᱟ ᱵᱟᱝ ᱛᱮ ᱟᱡ ᱟᱭᱳ ᱵᱟᱵᱟ ᱫᱚ ᱟᱥᱲᱟ, ᱵᱤᱨᱫᱟ.ᱜᱟᱲ ᱵᱟ.ᱠᱤᱱ ᱞᱮᱵᱮᱫ ᱟᱠᱟᱫ ᱛᱟᱦᱮᱸᱫ ᱾ ᱢᱮᱱᱠᱷᱟᱱ ᱫᱚᱢᱚᱭᱚᱱᱛᱤ ᱟᱡ ᱟᱭᱚ ᱫᱚ ᱜᱤᱫᱽᱨᱟ. ᱥᱮᱪᱮᱫ ᱥᱮᱭᱟᱱ ᱨᱮᱭᱟᱜ ᱮ ᱫᱤᱲᱟ.ᱢᱩᱲ ᱞᱮᱜᱼᱟ ᱾ᱟᱡ ᱮ ᱠᱷᱚᱡᱚᱜ ᱠᱟᱱ ᱛᱟᱦᱮᱸᱱᱚᱜ ᱟ.ᱠᱤᱱᱤᱡ ᱵᱤᱴᱤ ᱫᱚᱭ ᱚᱞ ᱯᱟᱲᱦᱟᱣᱜ ᱢᱟ ᱟᱨ ᱟᱡᱟᱜ ᱟᱜᱟᱢ ᱮ ᱨᱚᱯᱷᱟᱭ ᱢᱟ ᱾ ᱚᱱᱟ ᱛᱮᱜᱮ ᱫᱚᱢᱚᱭᱚᱱᱛᱤ ᱫᱚ ᱟᱡ ᱢᱟᱨᱟᱝ ᱵᱟ ᱴᱷᱮᱱ ᱮ ᱵᱷᱮᱡᱟ ᱠᱮᱫᱮᱭᱟ   ᱾ ᱟᱡ ᱢᱟᱨᱟᱝ ᱵᱟ ᱟᱜ ᱧᱩᱛᱩᱢ ᱫᱚ ᱵᱩᱰᱷᱟ.ᱱ ᱢᱟ.ᱡᱷᱤ ᱛᱟᱦᱮᱸ ᱠᱟᱱᱟ ᱾ ᱟᱡ ᱢᱟᱨᱟᱜ ᱟᱭᱳᱣᱟᱜ ᱧᱩᱛᱩᱢ ᱫᱚ ᱢᱟ.ᱱᱩ ᱢᱟ.ᱡᱷᱤ ᱾ ᱟ.ᱠᱤᱱ ᱨᱤᱱ ᱜᱤᱫᱽᱨᱟ. ᱯᱤᱫᱽᱨᱟ. ᱵᱟᱝ ᱠᱚ ᱛᱟᱦᱮᱸ ᱞᱮᱱ ᱛᱮ ᱫᱚᱢᱚᱭᱚᱱᱛᱤ ᱫᱚ ᱟ.ᱠᱤᱱᱤᱡ ᱜᱤᱫᱽᱨᱟ. ᱢᱮᱱᱛᱮ ᱦᱚᱲ ᱠᱚ ᱵᱟᱰᱟᱭ ᱞᱮᱫᱮᱭᱟ ᱾

==ᱥᱤᱠᱷᱱᱟ.ᱛ==

ᱟᱡ ᱢᱟᱨᱟᱝ ᱵᱟ ᱫᱚ ᱱᱟᱥᱮᱭ ᱚᱞ ᱞᱮᱜᱼᱟ ᱟᱨ ᱨᱟᱭᱨᱚᱝᱯᱩᱨ ᱛᱚᱦᱥᱤᱞ ᱨᱮᱭ ᱪᱟ.ᱠᱨᱤ ᱞᱮᱜᱼᱟ ᱾ ᱮᱴᱠᱮᱴᱚᱬᱮ ᱵᱟᱝ ᱛᱮ ᱚᱸᱰᱮ ᱠᱷᱚᱱ ᱜᱮ ᱯᱟᱲᱦᱟᱣ ᱠᱟᱛᱮ ᱑᱙᱖᱙ ᱥᱟᱞᱮᱨᱮ ᱯᱨᱟᱭᱢᱟᱨᱮ ᱟᱥᱲᱟᱭ ᱚᱞ  ᱞᱮᱜᱼᱟ ᱾ ᱚᱱᱟ ᱛᱟᱭᱚᱢ ᱚᱸᱰᱮ ᱠᱷᱚᱱ ᱵᱟᱨ ᱠᱤᱞᱚ ᱢᱤᱴᱚᱨ ᱥᱟᱺᱜᱤᱧ ᱪᱩᱬᱫᱟ. ᱟ.ᱛᱩᱨᱮᱭ ᱚᱞ ᱞᱮᱜᱼᱟ ᱟᱨ ᱑᱙᱗᱒ ᱥᱟᱞᱮᱨᱮ ᱨᱟᱭᱨᱚᱝᱯᱩᱨ ᱠᱚᱱᱭᱟᱥᱨᱚᱢ ᱨᱮ ᱛᱩᱨᱩᱭ ᱪᱟᱱᱚᱪ ᱨᱮ ᱫᱟᱠᱷᱤᱞᱟᱭ ᱦᱟᱛᱟᱣ ᱠᱮᱫᱼᱟ ᱾ ᱠᱟ.ᱡ ᱩᱢᱮᱨ ᱨᱮ ᱚᱲᱟᱜ ᱠᱷᱚᱱ ᱯᱷᱟᱨᱟᱠ ᱨᱮ ᱚᱞᱚᱜ ᱟᱡ ᱞᱟ.ᱜᱤᱫ ᱛᱮ ᱟ.ᱰᱤ ᱟᱸᱴ ᱟᱨ ᱦᱟᱨᱠᱮᱛ ᱜᱮ ᱛᱟᱦᱮᱸ ᱠᱟᱱᱟ ᱾ ᱢᱮᱱᱠᱷᱟᱱ ᱚᱱᱟ ᱛᱷᱤᱛᱤᱭ ᱥᱟᱢᱟᱝ ᱞᱮᱫ ᱛᱮ ᱟᱡᱟᱜ ᱡᱤᱭᱚᱱ ᱦᱚᱨ ᱫᱚ ᱥᱟᱶᱟᱨ ᱞᱮᱱ ᱛᱟᱭᱟ ᱾ ᱨᱟᱭᱨᱚᱝᱯᱩᱨ ᱠᱚᱱᱭᱟᱥᱨᱚᱢ ᱨᱮ ᱛᱩᱨᱩᱭ ᱪᱟᱱᱚᱪ ᱠᱷᱚᱱ ᱜᱮᱢᱤᱫ ᱪᱟᱱᱚᱪ ᱫᱷᱟ.ᱵᱤᱡ ᱮ ᱚᱞ ᱠᱮᱫᱼᱟ ᱾ ᱚᱸᱰᱮ ᱛᱟᱦᱮᱸᱱ ᱜᱮ ᱢᱤᱫ ᱞᱮᱠᱟᱛᱮ ᱢᱮᱱ ᱞᱮᱠᱷᱟᱱ ᱟᱡᱟᱜ ᱛᱟᱲᱟᱢ ᱦᱚᱨ ᱫᱚᱭ ᱥᱩᱜᱩᱲ ᱞᱮᱫᱼᱟ ᱾ ᱩᱱ ᱚᱠᱛᱚ ᱠᱷᱚᱱ ᱜᱮ ᱚᱱᱚᱬᱦᱮ ᱚᱞ ᱠᱚᱫᱚᱭ ᱮᱛᱚᱦᱚᱵ ᱞᱮᱜᱼᱟ ᱾ ᱚᱞ ᱯᱟᱲᱦᱟᱣ ᱦᱚᱸ ᱢᱟᱪᱮᱛ ᱠᱚᱣᱟᱜ ᱢᱚᱱᱮ ᱠᱩᱥᱤ ᱦᱚᱪᱚᱭ ᱞᱮᱠᱟᱭ ᱚᱞᱚᱜ ᱠᱟᱱ ᱛᱟᱦᱮᱸᱫ ᱾ ᱥᱟᱶᱦᱮᱫ ᱜᱮ ᱟᱡᱟᱜ ᱫᱚ ᱠᱩᱥᱤᱭᱟᱱᱟᱜ ᱥᱟᱛᱟᱢ ᱛᱟᱦᱮᱸ ᱠᱟᱱᱟ ᱾ ᱚᱸᱰᱮ ᱡᱟᱦᱟᱸ ᱜᱮ ᱚᱱᱚᱞ ᱠᱚ ᱟᱨ ᱜᱟᱞᱚᱪ ᱠᱚ ᱦᱮᱯᱨᱟᱣ ᱦᱩᱭᱩᱜᱼᱟ, ᱡᱚᱛᱚ ᱨᱮᱜᱮ ᱟᱡ ᱫᱚ ᱥᱤᱨᱯᱷᱟ.ᱭ ᱟᱢᱮᱴ ᱡᱚᱝ ᱠᱟᱱ ᱛᱟᱦᱮᱸᱫ ᱾

ᱟᱥᱲᱟ ᱨᱮᱜᱮ ᱥᱤᱞᱟ.ᱭ, ᱛᱮᱧ, ᱮᱱᱮᱡ, ᱥᱮᱨᱮᱧ ᱮᱢᱟᱱ ᱮ ᱪᱮᱫ ᱞᱮᱫᱼᱟ ᱾ ᱚᱱᱟ ᱪᱮᱫᱟᱜ ᱜᱮ ᱟᱡᱟᱜ ᱫᱟᱨᱟᱭ ᱡᱤᱭᱚᱱ ᱨᱮ ᱟ.ᱰᱤ ᱜᱮ ᱠᱟ.ᱢᱤᱨᱮ ᱦᱮᱡ ᱞᱮᱱᱟ ᱾ ᱟᱥᱨᱚᱢ ᱨᱮ ᱛᱟᱦᱮᱸᱱ ᱠᱷᱟ.ᱛᱤᱨ ᱜᱮ ᱯᱷᱩᱨᱪᱟ. ᱯᱷᱩᱨᱪᱤ, ᱪᱟᱥᱵᱟᱥ ᱜᱟᱛᱮ ᱡᱚᱴᱟᱣ ᱠᱚ ᱥᱟᱶ ᱥᱩᱞᱩᱠ ᱥᱟ.ᱥᱟ.ᱭ ᱫᱚᱦᱚ, ᱦᱟ.ᱴᱤᱧ ᱦᱟᱯᱟᱴᱤᱧ ᱠᱟᱛᱮ ᱡᱚᱢ ᱧᱩ ᱮᱢᱟᱱ ᱜᱩᱱ ᱫᱚᱭ ᱦᱟᱨᱟ ᱟᱱ ᱛᱟᱦᱮᱸᱱ ᱾ ᱚᱲᱟᱜ ᱠᱷᱚᱱ ᱛᱩᱨᱩᱭ ᱥᱮᱨᱢᱟ ᱥᱟᱦᱟ ᱨᱮᱭ ᱛᱟᱦᱮᱸ ᱞᱮᱱ ᱠᱷᱟ.ᱛᱤᱨ ᱥᱮᱪᱮᱫ ᱨᱮ ᱞᱟᱥᱮᱨ ᱟᱨ ᱦᱩᱱᱟ.ᱨ ᱨᱮ ᱯᱟᱠᱚᱲ ᱠᱟᱛᱮ ᱱᱟᱯᱟᱭ ᱦᱚᱲ ᱮ ᱵᱮᱱᱟᱣ ᱫᱟᱲᱮ ᱟᱠᱟᱣᱟᱫᱼᱟ ᱾ ᱑᱙᱗᱗ ᱥᱟᱞᱮᱨᱮ ᱢᱮᱴᱨᱤᱠ ᱯᱟᱥ ᱠᱟᱛᱮ ᱨᱚᱢᱟᱫᱮᱵᱤ ᱛᱤᱨᱞᱟ. ᱵᱤᱨᱫᱟ.ᱜᱟᱲ ᱵᱷᱩᱵᱽᱱᱮᱥᱚᱨ ᱨᱮ ᱫᱟᱠᱷᱤᱞᱟᱭ ᱦᱟᱛᱟᱣ ᱠᱮᱫᱼᱟ ᱾ ᱚᱸᱰᱮ ᱚᱞᱚᱜ ᱡᱚᱦᱚᱜ ᱟ.ᱰᱤ ᱞᱮᱠᱟᱱ ᱦᱟᱨᱠᱮᱛ ᱮ ᱥᱟᱢᱟᱝ ᱞᱮᱫᱼᱟ ᱾ ᱚᱲᱟᱜ ᱨᱮᱱᱟᱜ ᱦᱟᱞᱟᱛ ᱴᱷᱤᱠ ᱵᱟᱝᱛᱮ ᱟᱡ ᱢᱟᱨᱟᱝᱵᱟ ᱪᱟᱸᱫᱚ ᱨᱮ ᱵᱟᱨ ᱤᱥᱤ ᱟᱨᱵᱟᱝ ᱯᱮ ᱤᱥᱤ ᱴᱟᱠᱟ ᱜᱮᱭ ᱵᱷᱮᱡᱟ ᱟᱭ ᱠᱟᱱ ᱛᱟᱦᱮᱸᱫ ᱾ ᱩᱱᱨᱮ ᱦᱚᱥᱴᱮᱞ ᱠᱷᱚᱨᱚᱪ ᱛᱟᱦᱮᱸ ᱠᱟᱱᱟ ᱢᱤᱫ ᱥᱟᱭ ᱾ ᱵᱚᱲᱦᱮ ᱛᱮ ᱚᱸᱰᱮᱱᱟᱜ TRW Hostel ᱨᱮᱜᱮ ᱛᱟᱦᱮᱸ ᱯᱟᱲᱟᱣ ᱟᱫᱮᱭᱟ ᱾ ᱵᱟᱨ ᱡᱚᱲ ᱞᱩᱜᱽᱲᱤ ᱟᱨ ᱚᱲᱟᱜ ᱠᱷᱚᱱ ᱦᱟ.ᱡᱩᱜᱟᱜ ᱯᱮ ᱤᱥᱤ ᱴᱟᱠᱟᱛᱮ ᱪᱚᱲᱟᱣ ᱫᱚ ᱟ.ᱰᱤ ᱜᱮ ᱟᱸᱴ ᱛᱟᱦᱮᱸ ᱠᱟᱱᱟ ᱾ ᱛᱤᱱᱟ.ᱜ ᱜᱟᱱ ᱜᱟᱛᱮ ᱡᱚᱴᱟᱣ ᱴᱷᱮᱱ ᱠᱷᱚᱱ ᱜᱚᱲᱚᱭ ᱧᱟᱢ ᱞᱮᱫᱼᱟ ᱡᱟᱦᱟᱸ ᱫᱚ ᱡᱤᱭᱚᱱ ᱨᱮ ᱚᱦᱚᱜᱮᱭ ᱦᱤᱲᱤᱧ ᱠᱮᱭᱟ ᱾ ᱩᱱᱠᱩ ᱠᱚ ᱢᱩᱫᱽᱨᱮ ᱛᱟᱦᱮᱸ ᱠᱟᱱᱟ ᱠᱤᱱ ᱯᱟᱨᱵᱚᱛᱤ ᱠᱤᱥᱠᱩ ᱟᱨ ᱚᱸᱡᱤᱞᱤ ᱥᱚᱨᱮᱱ ᱾ ᱚᱸᱰᱮ ᱫᱚᱢᱚᱭᱚᱱᱛᱤ ᱵᱮᱥᱨᱟ ᱫᱚ ᱯᱩᱱ ᱥᱮᱨᱢᱟᱭ ᱚᱞ ᱞᱮᱜᱼᱟ ᱾ ᱑᱙᱗᱙ ᱥᱟᱞᱮᱨᱮ IA ᱟᱨ ᱑᱙᱘᱑ ᱥᱟᱞᱮᱨᱮ BA ᱩᱰᱤᱭᱟ. ᱚᱱᱚᱨᱥ ᱥᱟᱶᱛᱮ ᱾ ᱚᱱᱟ ᱦᱚᱥᱴᱮᱞ ᱠᱷᱚᱱ ᱫᱚ ᱩᱱᱤ ᱟ.ᱰᱤ ᱵᱮᱥ ᱮ ᱚᱞᱚᱜ ᱠᱟᱱ ᱠᱷᱟ.ᱛᱤᱨ ᱚᱸᱰᱮᱱᱤᱡ ᱢᱮᱴᱨᱚᱱ ᱵᱨᱚᱡᱚ ᱫᱤᱫᱤ ᱦᱚᱸ ᱟ.ᱰᱤ ᱜᱮᱭ ᱠᱩᱥᱤ ᱟᱭ ᱛᱟᱦᱮᱸᱫ ᱾ ᱚᱱᱟ ᱛᱮᱜᱮ ᱢᱮᱥ ᱠᱷᱚᱨᱚᱪᱚ ᱛᱟᱦᱮᱸᱱ ᱛᱩᱞᱩᱡ ᱡᱚᱢ ᱧᱩᱨᱮ ᱵᱟᱭ ᱟᱠᱚᱴ ᱞᱮᱫᱮᱭᱟ ᱟᱨ ᱥᱮᱨᱢᱟ ᱢᱩᱪᱟ.ᱫ ᱨᱮ ᱥᱴᱟᱸᱭᱯᱮᱸᱴ ᱧᱟᱢ ᱠᱟᱛᱮ ᱚᱱᱟ ᱠᱚ ᱫᱚᱭ ᱯᱮᱨᱮᱡ ᱮᱫ ᱛᱟᱦᱮᱸᱱ ᱾ ᱵᱤ.ᱮ. ᱥᱟ.ᱛ ᱠᱮᱫ ᱛᱟᱭᱚᱢ ᱟᱡ ᱵᱟᱵᱟ ᱫᱚ ᱤᱱᱟ.ᱜ ᱜᱮ ᱚᱞᱚᱜ ᱨᱮᱭᱟᱜ ᱮ ᱢᱮᱛᱟ ᱟᱫᱮᱭᱟ ᱾ ᱵᱤᱥᱛᱤ ᱯᱟᱲᱦᱟᱣ ᱞᱮᱱ ᱠᱷᱟᱱ ᱡᱟᱶᱟᱭ ᱵᱟᱠᱚ ᱧᱟᱢᱚᱜᱼᱟ ᱾ ᱚᱲᱟᱜ ᱨᱮᱭᱟᱜ ᱦᱟᱞᱚᱛ ᱦᱚᱸ ᱟᱡᱟᱜ ᱠᱷᱚᱨᱚᱪ ᱛᱩᱞᱟ.ᱣ ᱞᱮᱠᱟ ᱢᱟ ᱵᱟᱝ ᱛᱟᱦᱮᱸ ᱠᱟᱱ ᱜᱮᱭᱟ ᱾ ᱚᱱᱟ ᱛᱩᱞᱩᱡ ᱯᱟᱲᱦᱟᱣ ᱫᱚ ᱵᱟᱭ ᱢᱩᱪᱟ.ᱫ ᱞᱮᱫ ᱜᱮᱭᱟ ᱾ ᱪᱟᱵ ᱠᱷᱚᱱ ᱡᱟᱦᱟᱸ ᱟᱨᱡᱟᱣᱜᱼᱟ ᱚᱱᱟ ᱠᱷᱚᱱ ᱜᱮ ᱟᱡᱟᱜ ᱯᱟᱲᱦᱟᱣ ᱞᱟ.ᱜᱤᱫ ᱠᱷᱚᱨᱚᱪ ᱮᱢ ᱮᱱᱟ ᱾ ᱪᱷᱩᱴᱤ ᱠᱚᱨᱮ ᱚᱲᱟᱜ ᱮ ᱥᱮᱱᱚᱜ ᱨᱮ ᱨᱩᱣᱟ.ᱲ ᱞᱟ.ᱜᱤᱫ ᱦᱳᱲᱳᱭ ᱫᱤᱯᱤᱞ ᱤᱫᱤᱭᱟ ᱦᱟᱴ ᱛᱮ ᱟᱨ ᱚᱱᱟ ᱟ.ᱠᱷᱨᱤᱧ ᱠᱟᱛᱮ ᱚᱞᱚᱜ ᱮ ᱨᱩᱣᱟ.ᱲᱟ ᱨᱟᱡᱽᱜᱟᱲ ᱾ ᱢᱟᱬᱟᱜ ᱢᱟ ᱟᱡ ᱢᱟᱨᱟᱝᱵᱟ ᱨᱤᱱ ᱜᱤᱫᱽᱨᱟ. ᱯᱤᱫᱽᱨᱟ. ᱵᱟᱠᱚ ᱛᱟᱦᱮᱸᱭᱟ  ᱛᱟᱭᱚᱢ ᱵᱤᱫᱟ.ᱞ ᱪᱷᱩᱴᱠᱤᱭ ᱟ.ᱜᱩᱣᱟᱱᱟ ᱟᱨ ᱜᱤᱫᱽᱨᱟ. ᱠᱚᱠᱚ ᱦᱩᱭ ᱮᱱ ᱠᱷᱟᱱ ᱟᱡ ᱴᱷᱮᱱ ᱠᱷᱚᱱ ᱟᱨ ᱜᱚᱲᱚ ᱵᱟᱭ ᱧᱟᱢ ᱞᱮᱫᱼᱟ ᱾ ᱢᱮᱱᱠᱷᱟᱱ ᱟᱡ ᱵᱟᱵᱟ ᱚᱞᱚᱜ ᱮ ᱢᱟᱱᱟ ᱠᱮᱫ ᱡᱚᱦᱚᱜ ᱫᱚ ᱟᱡ ᱢᱟᱨᱟᱝᱵᱟ ᱟᱨ ᱦᱚᱸᱭ ᱢᱮᱱ ᱠᱮᱫᱼᱟ ᱚᱞᱚᱜ ᱢᱟ ᱜᱮᱭ ᱵᱟᱲᱮ ᱾ ᱑᱙᱘᱑ ᱥᱟᱞᱮᱨᱮ ᱵᱟᱬᱤᱵᱤᱦᱟᱨ ᱨᱮ ᱮᱢ.ᱮ. ᱚᱞᱚᱜ ᱮ ᱮᱦᱚᱵ ᱠᱮᱫᱼᱟ ᱾ ᱴᱟᱠᱟ ᱨᱮᱱᱟᱜ ᱟᱱᱟᱴ ᱠᱷᱟ.ᱛᱤᱨ ᱚᱱᱟ TRW Hostel ᱨᱮᱜᱮᱭ ᱛᱟᱦᱮᱸ ᱮᱱᱟ ᱾ ᱦᱚᱥᱴᱮᱞ ᱠᱷᱚᱱ ᱵᱟᱬᱤᱵᱤᱦᱟᱨ ᱟ.ᱰᱷᱟ.ᱭ ᱠᱤᱞᱚᱢᱤᱴᱚᱨ ᱜᱟᱱ ᱦᱩᱭᱩᱜᱼᱟ ᱾ ᱩᱱ ᱫᱚ ᱴᱟᱣᱱ ᱵᱚᱥ ᱵᱷᱟᱲᱟ ᱛᱟᱦᱮᱸ ᱠᱟᱱᱟ ᱕᱐ ᱯᱩᱭᱥᱟ.᱾ ᱤᱱᱟ.ᱜ ᱦᱚᱸ ᱵᱟᱝ ᱛᱟᱦᱮᱸᱱ ᱛᱮ ᱫᱤᱱᱟ.ᱢ ᱛᱟᱲᱟᱢ ᱛᱮᱜᱮᱭ ᱦᱟ.ᱡᱩᱜ ᱥᱮᱱᱟᱜᱼᱟ ᱾ ᱚᱱᱠᱟᱛᱮ ᱞᱤᱸᱜᱩᱭᱤᱥᱴᱤᱠ ᱥᱯᱮᱥᱟᱞ ᱯᱮᱯᱚᱨ ᱫᱚᱦᱚ ᱠᱟᱛᱮ ᱑᱙᱘᱓ ᱥᱟᱞᱮᱨᱮ MA ᱫᱚᱭ ᱯᱟᱥ ᱠᱮᱫᱼᱟ ᱾ 

==ᱪᱟ.ᱠᱨᱤ==

ᱮᱢ.ᱮ. ᱯᱟᱲᱦᱟᱣ ᱥᱟ.ᱛ ᱠᱟᱛᱮ ᱪᱟ.ᱠᱨᱤ ᱞᱟ.ᱜᱤᱫ ᱮ ᱫᱷᱟᱶᱬᱟ ᱫᱷᱟ.ᱶᱬᱤ ᱮᱱᱟ ᱾ ᱚᱲᱟᱜ ᱨᱮᱭᱟᱜ ᱦᱟᱞᱟᱛ ᱴᱷᱤᱠ ᱵᱟᱝᱛᱮ ᱟᱡ ᱪᱮᱛᱟᱱ ᱨᱮ ᱠᱷᱚᱨᱚᱪ ᱛᱩᱞᱟ.ᱣ ᱵᱷᱟᱨᱟ ᱦᱚᱸ ᱯᱟᱲᱟᱣ ᱮᱱᱟ ᱾ ᱩᱱᱨᱮ ᱟᱡ ᱠᱷᱚᱱ ᱦᱩᱰᱤᱧ ᱵᱚᱭᱦᱟᱭ ᱚᱞᱚᱜ ᱠᱟᱱ ᱛᱟᱦᱮᱸᱫ ᱾ ᱚᱲᱟᱜ ᱨᱮᱱᱟᱜ ᱟ.ᱰᱤᱜᱟᱱ ᱡᱤᱱᱤᱥ ᱢᱟ ᱟᱡᱟᱜ ᱯᱟᱲᱦᱟᱣ ᱨᱮ ᱟ.ᱠᱷᱨᱤᱧ ᱪᱟᱵᱟ ᱞᱮᱱᱟ ᱾ ᱥᱤᱢ, ᱥᱩᱠᱨᱤ, ᱢᱮᱨᱚᱢ ᱠᱚᱦᱚᱸ ᱡᱚᱛᱚ ᱟ.ᱠᱷᱨᱤᱧ ᱪᱟᱵᱟ ᱾ ᱟᱡ ᱟᱭᱳ ᱦᱚᱸ ᱮᱢᱟᱱ ᱛᱮᱢᱟᱱ ᱵᱮᱢᱟᱨ ᱠᱚ ᱧᱟᱢ ᱠᱮᱫᱮᱭᱟ ᱾ ᱤᱠᱷᱟ.ᱱ ᱟᱡᱟᱜ ᱠᱩᱨᱩᱢᱩᱴᱩ ᱛᱮ ᱡᱩᱱᱤᱭᱚᱨ ᱮᱢᱯᱞᱚᱭᱢᱮᱸᱱ ᱪᱟ.ᱠᱨᱤᱭ ᱧᱟᱢ ᱠᱮᱫᱼᱟ ᱥᱚᱢᱵᱚᱞᱯᱩᱨ ᱨᱮ ᱾ ᱚᱸᱰᱮ ᱮᱠᱞᱟ ᱪᱚᱲᱟᱣᱜ ᱨᱮ ᱮᱴᱠᱮᱴᱚᱬᱮ ᱦᱩᱭ ᱮᱱᱟ ᱾ ᱚᱱᱟ ᱛᱟᱭᱚᱢ ᱥᱴᱟᱯᱷ ᱥᱮᱞᱮᱠᱥᱚᱱ ᱠᱚᱢᱤᱥᱚᱱ ᱦᱚᱛᱮᱛᱮ ᱠᱤᱨᱟᱬᱤ ᱪᱟ.ᱠᱨᱤ AG Odisha ᱨᱮ ᱦᱩᱭ ᱮᱱ ᱠᱷᱟᱱ ᱚᱯᱷᱤᱥᱚᱨ ᱪᱟ.ᱠᱨᱤ ᱵᱟ.ᱜᱤ ᱠᱟᱛᱮᱭ ᱠᱤᱨᱟ.ᱬᱤ ᱮᱱᱟ ᱾ ᱵᱷᱩᱵᱽᱱᱮᱥᱣᱚᱨ ᱨᱮ ᱛᱟᱦᱮᱸ ᱞᱮᱱ ᱠᱷᱟᱱ 
ᱟᱡᱟᱜ ᱡᱚᱥᱨᱮ ᱥᱮᱴᱮᱨᱚᱜ ᱟᱞᱜᱟᱜᱼᱟ ᱵᱷᱟ.ᱵᱤ ᱦᱚᱸ ᱛᱟᱦᱮᱸ ᱮᱱᱟ ᱾ ᱚᱸᱰᱮ ᱛᱟᱦᱮᱸ ᱛᱟᱦᱮᱸ M.Phil ᱮ ᱥᱟ.ᱛ ᱠᱮᱫᱼᱟ ᱟᱨ ᱞᱮᱠᱪᱚᱨᱟᱨ ᱵᱟᱠᱷᱨᱟ OPSC ᱵᱤᱱᱤᱰ ᱞᱟ.ᱜᱤᱫ ᱦᱚᱸᱭ ᱥᱟᱯᱲᱟᱣ ᱮᱱᱟ ᱾ ᱟᱡᱟᱜ ᱪᱷᱩᱴᱟ.ᱣ ᱜᱟᱱᱮᱱ ᱛᱟᱭᱟ ᱟᱨ 
᱑᱙᱘᱗ ᱥᱟᱞᱮᱨᱮ ᱞᱮᱠᱪᱚᱨᱟᱨ ᱞᱮᱠᱟᱛᱮ ᱵᱟᱦᱟᱞ ᱮ ᱧᱟᱢ ᱠᱮᱫᱼᱟ MPC Autonomous college Baripada ᱨᱮ ᱾ ᱚᱸᱰᱮ ᱥᱮᱴᱮᱨ ᱠᱟᱛᱮ ᱥᱩᱥᱛᱤ ᱛᱮᱭ ᱥᱟᱦᱮᱫ ᱞᱮᱫᱼᱟ ᱾ ᱯᱟᱲᱦᱟᱣ ᱠᱟ.ᱢᱤᱦᱚᱨᱟ ᱥᱟᱶ ᱥᱟᱱᱛᱟᱲᱤ ᱯᱟ.ᱨᱥᱤ ᱪᱟᱨᱪᱟ ᱨᱮᱭ ᱟᱬᱜᱚ ᱮᱱᱟ ᱾ ᱟᱨ ᱚᱱᱚᱬᱦᱮ, ᱚᱱᱚᱞ, ᱱᱟᱜᱟᱢ, ᱯᱟᱸᱡᱟᱞ, ᱨᱚᱱᱚᱲ, ᱯᱟ.ᱨᱥᱤ, ᱥᱟᱬᱮᱥ ᱮᱢᱟᱱ ᱪᱮᱛᱟᱱ ᱨᱮ ᱱᱚᱱᱚᱞ ᱮ ᱞᱟᱲᱟᱣ ᱠᱮᱫᱼᱟ ᱾

==ᱵᱟᱯᱞᱟ== 

᱑᱙᱘᱘ ᱥᱟᱞᱮᱨᱮ ᱟᱡᱟᱜ ᱵᱟᱯᱞᱟ ᱫᱚ ᱠᱤᱸᱡᱷᱤᱨ ᱡᱤᱞᱞᱟ ᱡᱚᱱᱟᱨᱫᱚᱱᱯᱩᱨ ᱟ.ᱛᱩ ᱨᱤᱱ ᱜᱚᱝᱜᱟᱫᱷᱚᱨ ᱦᱟᱸᱥᱫᱟᱜ ᱥᱟᱶ ᱦᱩᱭ ᱮᱱᱟ ᱾ ᱟᱡ ᱡᱟᱶᱟᱭ ᱫᱚ ᱵᱮᱸᱠ ᱚᱯᱷᱤᱥᱚᱨ ᱮ ᱛᱟᱦᱮᱸ ᱠᱟᱱᱟ ᱾ ᱚᱱᱟ ᱛᱩᱞᱩᱡ ᱟᱡᱟᱜ ᱦᱚᱸ ᱥᱟᱶᱦᱮᱫ ᱨᱮ ᱛᱟᱭ ᱡᱚᱱᱚᱲᱟᱣ ᱢᱮᱱᱟᱜᱼᱟ ᱾ ᱢᱮᱱ ᱟᱠᱚ ᱢᱤᱫ ᱠᱚᱲᱟ ᱦᱚᱯᱚᱱᱟᱜ ᱞᱟᱦᱟᱱᱛᱤ ᱯᱟ.ᱪᱷᱞᱟ. ᱨᱮ ᱢᱤᱫ ᱠᱩᱲᱤ ᱦᱚᱯᱚᱱᱟᱜ ᱛᱤ ᱛᱟᱦᱮᱸᱱᱟ ᱢᱮᱱᱛᱮ ᱾ ᱢᱮᱱᱠᱷᱟᱱ ᱫᱚᱢᱚᱭᱚᱱᱛᱤ ᱞᱟ.ᱜᱤᱫ ᱫᱚ ᱚᱱᱟ ᱩᱞᱴᱟ. ᱜᱮᱭᱟ ᱾ ᱪᱮᱫᱟᱜ ᱪᱮ ᱫᱚᱢᱚᱭᱚᱱᱛᱤ ᱟᱜ ᱞᱟᱦᱟᱜ ᱯᱟ.ᱪᱷᱞᱟ.ᱨᱮ ᱟᱡ ᱡᱟᱶᱟᱭᱟᱜ ᱟ.ᱰᱤ ᱢᱟᱨᱟᱝ ᱦᱟᱛ ᱢᱮᱱᱟᱜᱼᱟ ᱾ 

ᱵᱟᱯᱞᱟ ᱠᱟᱛᱮ ᱟᱡ ᱡᱟᱶᱟᱭ ᱮ ᱵᱟᱰᱟᱭ ᱠᱮᱫᱼᱟ ᱫᱚᱢᱚᱭᱚᱱᱛᱤ ᱫᱚ ᱚᱱᱚᱬᱦᱮᱭ ᱚᱞᱟ ᱢᱮᱱᱛᱮ ᱾ ᱮᱱᱠᱷᱟᱱ ᱚᱱᱟ ᱠᱚ ᱢᱤᱫ ᱴᱷᱮᱫ ᱠᱟᱛᱮ ᱟ.ᱰᱤ ᱩᱥᱟ.ᱨᱟ "ᱡᱤᱣᱤ ᱡᱷᱟᱨᱱᱟ" ᱢᱮᱱᱛᱮ ᱯᱩᱛᱷᱤ ᱪᱷᱟᱯᱟ ᱮᱱᱟ ᱾ ᱟᱨ ᱚᱱᱟᱜᱮ ᱑᱙᱙᱔ ᱥᱟᱞᱮᱨᱮ ᱵᱷᱟᱨᱚᱛ ᱡᱟᱠᱟᱛ ᱥᱟᱱᱛᱟᱲᱤ ᱚᱱᱚᱞᱤᱭᱟ. ᱜᱟᱶᱛᱟ ᱦᱟᱜ ᱥᱤᱨᱯᱷᱟ.ᱭ ᱟ.ᱜᱩ ᱟᱫᱮᱭᱟ ᱾ ᱚᱱᱟ ᱛᱟᱭᱚᱢ ᱟᱨ ᱯᱟ.ᱪᱷᱞᱟ. ᱵᱟᱝ ᱵᱮᱸᱜᱮᱫ ᱨᱩᱣᱟ.ᱲ ᱠᱟᱛᱮ ᱪᱷᱟᱯᱟ ᱟᱠᱟᱱ ᱛᱟᱭᱟ ᱟ.ᱰᱤᱜᱟᱱ ᱯᱩᱛᱷᱤ ᱾

==ᱥᱟᱶᱦᱮᱫ ᱡᱤᱭᱚᱱ==

ᱫᱚᱢᱚᱭᱚᱱᱛᱤ ᱵᱮᱥᱨᱟ ᱟᱜ ᱡᱤᱭᱚᱱ ᱢᱟ ᱛᱟᱭ ᱛᱟᱦᱮᱸ ᱠᱟᱱᱟ ᱦᱟᱨᱠᱮᱛ ᱛᱮ ᱯᱮᱨᱮᱡᱟᱜ ᱾ ᱥᱟᱶᱦᱮᱫ ᱡᱤᱭᱚᱱ ᱦᱚᱸ ᱚᱱᱠᱟᱜᱮ ᱵᱟᱨ ᱥᱮᱫ ᱮ ᱚᱨ ᱠᱮᱫᱮᱭᱟ ᱾ ᱢᱤᱫ ᱢᱟ ᱪᱟ.ᱠᱨᱤ ᱥᱟᱶᱛᱮᱭᱟᱜ ᱟᱨ ᱢᱤᱫ ᱢᱟ ᱡᱟ.ᱛᱤ ᱨᱮᱭᱟᱜ ᱾ ᱩᱰᱤᱭᱟ. ᱛᱮᱭᱟᱜ ᱟᱡ ᱮ ᱟ.ᱜᱩ ᱟᱫᱮᱭᱟ ᱢᱤᱫ ᱥᱚᱨᱮᱥ ᱚᱱᱚᱞᱤᱭᱟ. ᱦᱟᱜ ᱩᱯᱨᱩᱢ ᱾ ᱟᱨ ᱥᱟᱱᱛᱟᱲᱤ ᱨᱮᱱ ᱮ ᱦᱩᱭ ᱮᱱᱟ ᱢᱤᱫ ᱧᱩᱛᱩᱢᱟᱱ ᱚᱱᱚᱬᱦᱤᱭᱟ. ᱾ ᱢᱤᱫ ᱱᱟᱯᱟᱭ ᱚᱱᱚᱞᱤᱭᱟ. ᱥᱟᱶᱛᱮ ᱢᱤᱫ ᱱᱟᱯᱟᱭ ᱜᱟᱞᱚᱪᱤᱭᱟ. ᱞᱮᱠᱟᱛᱮ ᱦᱚᱲ ᱠᱚ ᱟᱡ ᱠᱚ ᱩᱨᱩᱢᱮᱭᱟ ᱾ ᱟᱡᱟᱜ ᱪᱷᱟᱯᱟ ᱟᱠᱟᱱ ᱯᱩᱛᱷᱤ ᱠᱚ ᱞᱟᱛᱟᱨ ᱮ ᱮᱢ ᱮᱱᱟ ᱾ 

==ᱯᱩᱛᱷᱤ ᱠᱚ==

*'''ᱩᱰᱤᱭᱟ. ᱛᱮ''' :-

᱑. Raghunath Murmu (Biography) - 1996.

2. Chai Champaru Bhanj Disom (Santali Janajatiro Sanskrutiko parampara) - 
2006.

3. Damodara Dhare Dhare (Santalo Sanskrutiro Suchipatra) - 2009.

4. Samaja o Sanskruti prustopatare Mayurbhanjaro Santala - 2010.

5. Jhumororo kichhi Gumaro o onyano prabandha - 2012.

6. Sahaja Santali Shikhya - 2014.

7. Odia bhasa Tatwo - 2016.

*'''ᱯᱩᱛᱷᱤ ᱠᱚ''' (ᱥᱟᱱᱛᱟᱲᱤ ᱛᱮ)

᱑. ᱡᱤᱣᱤ ᱡᱷᱟᱨᱱᱟ - ᱚᱱᱚᱬᱦᱮ - ᱑᱙᱙᱔ ᱾

᱒. ᱥᱟᱜᱮᱱ ᱥᱟᱶᱦᱮᱫ - ᱜᱟᱱᱟᱝ - ᱑᱙᱙᱕ ᱾

᱓. ᱚ ᱚᱛ ᱚᱜ ᱚᱞ ᱟᱨ ᱡᱩᱨᱤ ᱡᱤᱛᱟ. - ᱚᱱᱚᱬᱦᱮ - ᱑᱙᱙᱕ ᱾

᱔. ᱠᱩᱸᱭᱰᱤ ᱢᱤᱨᱩ - ᱥᱤᱥᱩ ᱚᱱᱚᱬᱦᱮ - ᱒᱐᱐᱔ ᱾

᱕. ᱜᱩᱨᱩ ᱜᱚᱢᱠᱮᱭᱟᱜ ᱧᱮᱱᱮᱞ ᱟᱨ ᱧᱟᱱᱟᱞᱟᱜ (Criticism) ᱒᱐᱐᱖ ᱾

᱖. ᱥᱟᱭ ᱥᱟᱦᱮᱫ - ᱚᱱᱚᱬᱦᱮ - ᱒᱐᱐᱖ ᱾

᱗. ᱥᱟᱱᱛᱟᱲᱤ ᱥᱟᱶᱦᱮᱫ ᱨᱮᱭᱟᱜ ᱱᱟᱜᱟᱢ (A brief History of Santali Literature) - ᱒᱐᱐᱗ ᱾

᱘. ᱨᱚᱱᱚᱲ ᱴᱩᱯᱞᱟ.ᱜ (Grammar) - ᱒᱐᱐᱘ ᱾

==ᱩᱪᱷᱟᱹᱱ ᱯᱚᱛᱚᱵ ᱠᱚ==
==ᱢᱟᱹᱱ ᱟᱨ ᱥᱚᱢᱢᱟᱱ==



[[ᱛᱷᱚᱠ:ᱥᱟᱱᱛᱟᱲᱤ ᱚᱱᱚᱞᱤᱭᱟᱹ]]
