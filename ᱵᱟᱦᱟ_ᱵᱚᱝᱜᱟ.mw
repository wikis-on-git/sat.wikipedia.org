== ᱩᱨᱩᱢ == 
ᱵᱟᱦᱟ ᱵᱚᱝᱜᱟ ᱵᱟᱝ ᱯᱷᱟᱹᱜᱩᱱ ᱵᱚᱝᱜᱟ ᱫᱚ ᱥᱮᱨᱢᱟ ᱨᱮᱱᱟᱜ ᱫᱚᱥᱟᱨ ᱪᱟᱸᱫᱚ ᱠᱟᱱᱟ ᱾ ᱱᱚᱶᱟ ᱪᱟᱸᱫᱚ ᱫᱚ ᱟᱹᱰᱤ ᱥᱟᱹᱜᱩᱱ ᱪᱟᱸᱫᱚ ᱠᱟᱱᱟ ᱾ ᱡᱚᱛᱚ ᱞᱮᱠᱟᱱ ᱥᱟᱹᱜᱩᱱ ᱠᱟᱹᱢᱤ ᱱᱚᱶᱟ ᱪᱟᱸᱫᱚ ᱨᱮᱫᱚ ᱠᱚ ᱠᱟᱹᱢᱤᱭᱟ ᱾ 
== ᱠᱟᱹᱢᱤᱠᱚ ==
ᱱᱚᱶᱟ ᱪᱟᱸᱫᱚ ᱨᱮᱫᱚ ᱵᱟᱦᱟ ᱪᱤᱭᱟᱹ ᱥᱮ ᱵᱟᱹᱦᱩ ᱧᱮᱞ ,ᱵᱟᱯᱞᱟ , ᱯᱷᱩᱞ , ᱚᱲᱟᱜ ᱡᱚᱠᱷᱟ , ᱥᱮᱸᱫᱽᱨᱟ ᱮᱢᱟᱱ ᱾ ᱥᱤᱨᱡᱚᱱᱤᱭᱟᱺ ᱫᱷᱹᱨᱛᱤ ᱥᱟᱡᱟᱣᱟᱭ ᱾ ᱦᱟᱹᱨᱭᱟᱹᱲ ᱛᱟᱥᱟᱫ ᱛᱮ ᱚᱛ ᱟᱹᱰᱤ ᱪᱚᱨᱚᱠ ᱧᱮᱞᱚᱜ-ᱟ ᱾ ᱫᱟᱨᱮ ᱱᱟᱹᱬᱤ ᱠᱚ ᱥᱟᱜᱮᱱ ᱦᱟᱹᱨᱭᱟᱹᱲ ᱥᱟᱠᱟᱢ ᱱᱟᱱᱟ ᱦᱩᱱᱟᱹᱨ ᱨᱚᱝ ᱨᱮᱱᱟᱜ ᱵᱟᱦᱟ ᱟᱨ ᱡᱚ ᱛᱮ ᱥᱟᱡᱟᱣ ᱠᱚᱜ-ᱟ ᱾ᱥᱤᱛᱩᱝ ᱛᱟᱨᱟᱥ ᱠᱚᱨᱮ ᱡᱩᱡᱩᱞᱟᱝ ᱜᱮ ᱧᱮᱞᱚᱜ-ᱟ ᱾ ᱱᱚᱝᱠᱟᱱ ᱧᱮᱢᱮᱞ ᱨᱮ ᱵᱚᱞᱚ ᱦᱮᱡ ᱠᱚᱜ-ᱟ ᱵᱟᱦᱟ ᱵᱚᱝᱜᱟ ᱾ 
== ᱵᱟᱦᱟ ᱵᱚᱝᱜᱟ == 
ᱯᱷᱟᱹᱜᱩᱱ ᱵᱚᱝᱜᱟ ᱢᱩᱞᱩᱜ ᱢᱚᱬᱮ ᱢᱟᱦᱟ ᱨᱮᱫᱚ ᱵᱟᱦᱟ ᱵᱚ ᱵᱚᱝᱜᱟᱭᱟ ᱾ ᱢᱩᱞᱩᱜ ᱯᱩᱱ ᱢᱟᱦᱟ ᱦᱤᱞᱚᱜ ᱫᱚ ᱠᱩᱲᱤ ᱠᱚ ᱥᱮᱛᱟᱜ ᱜᱮᱡ ᱜᱩᱨᱤᱡ ᱛᱤᱠᱤ ᱥᱚᱵᱚᱫ ᱩᱢ ᱱᱟᱲᱠᱟ ᱠᱟᱹᱢᱤ ᱾ ᱠᱚᱲᱟ ᱠᱚᱫᱚ ᱡᱟᱦᱮᱨ ᱜᱟᱲ ᱯᱷᱟᱨᱪᱟ ᱯᱷᱟᱹᱨᱪᱤ ᱟᱨ ᱪᱷᱟᱢᱰᱟ ᱛᱚᱞ , ᱡᱟᱦᱮᱨ ᱥᱟᱹᱲᱤᱢ ᱫᱟᱞᱚᱵ ᱾ 
ᱟᱹᱭᱩᱵ ᱵᱮᱲᱟ ᱫᱚ ᱠᱩᱲᱤ ᱠᱚᱲᱟ ᱥᱟᱶ ᱥᱟᱶ ᱱᱟᱭᱠᱮ ᱚᱲᱟᱜ ᱨᱮ ᱠᱚ ᱡᱟᱹᱛᱩᱨᱟᱠᱚ ᱾ ᱡᱟᱹᱛᱩᱨ ᱨᱮᱫᱚ ᱠᱚᱲᱟ ᱠᱚ ᱡᱚᱛᱚ ᱠᱚ ᱥᱮᱨᱮᱧᱟ ᱾ ᱠᱚᱲᱟ ᱠᱚᱫᱚ ᱢᱚᱬᱮᱠᱚ ᱞᱮᱠᱟᱛᱮ ᱟᱨ ᱠᱩᱲᱤ ᱠᱚᱫᱚ ᱛᱩᱨᱩᱭ ᱠᱚ ᱞᱮᱠᱟ ᱛᱮᱠᱚ ᱥᱮᱨᱮᱧᱟ ᱾ ᱵᱚᱝᱜᱟ ᱠᱚ ᱨᱩᱢ ᱠᱟᱛᱮ ᱠᱚ ᱦᱤᱡᱩᱜ-ᱟ ᱾ ᱵᱚᱝᱜᱟ ᱠᱚ ᱦᱮᱡ  ᱞᱮᱱ ᱠᱷᱟᱱ , ᱟᱹᱛᱩ ᱡᱟᱦᱮᱨ ᱨᱮᱱᱟᱜ ᱵᱩᱜᱤ ᱵᱟᱹᱲᱤᱡ ᱠᱟᱛᱷᱟ ᱠᱚ ᱠᱩᱞᱤ ᱠᱚᱣᱟ ᱾ ᱚᱱᱟ ᱛᱟᱭᱚᱢ ᱫᱚ ᱢᱤᱫ ᱧᱤᱫᱟᱹ ᱡᱟᱹᱛᱩᱨ ᱠᱚ ᱮᱱᱮᱡ ᱟᱸᱜᱟᱭᱟ ᱾ ᱫᱚᱥᱟᱨ ᱦᱤᱞᱚᱜ ᱟᱬᱜᱟᱛ ᱨᱮ ᱥᱟᱱᱟᱢ ᱛᱩᱯᱩ ᱯᱷᱟᱨᱪᱟ ᱠᱟᱛᱮ ᱵᱚᱝᱜᱟᱜ ᱠᱚ ᱥᱚᱡᱚᱜ-ᱟ ᱾ ᱱᱟᱭᱠᱮ ᱨᱟᱪᱟ ᱨᱮ ᱫᱚᱦᱲᱟ ᱵᱚᱝᱜᱟ ᱠᱚ ᱦᱚᱦᱚ ᱟᱠᱚᱣᱟ ᱾ ᱥᱟᱯᱟᱵ ᱠᱚ ᱪᱟᱞ ᱟᱠᱚᱣᱟ ᱾ ᱥᱟᱯᱟᱵ ᱠᱚ ᱧᱟᱢ ᱪᱟᱵᱟ ᱞᱮᱠᱷᱟᱱ , ᱵᱚᱝᱜᱟ ᱠᱚ ᱟᱯᱟᱱ ᱟᱹᱯᱤᱱ ᱥᱟᱯᱟᱵ ᱠᱚ ᱧᱮᱞᱟ ᱱᱟᱯᱟᱭᱟᱥᱮ ᱵᱟᱝ ᱟ ᱾ ᱚᱱᱟ ᱛᱟᱭᱚᱢ ᱫᱚ ᱡᱟᱦᱮᱨ ᱜᱟᱲ ᱟᱨ ᱟᱹᱛᱩ ᱴᱚᱞᱟ ᱨᱮᱱᱟᱜ ᱵᱩᱜᱤ ᱵᱟᱹᱲᱤᱡ ᱦᱚᱸ ᱟᱹᱛᱩ ᱦᱚᱲ ᱠᱚᱠᱚ ᱠᱩᱞᱤ ᱡᱚᱝ ᱟ ᱾ ᱱᱟᱯᱟᱭ ᱠᱷᱟᱱ ᱱᱟᱯᱟᱭ ᱜᱮ ᱵᱟᱹᱲᱤᱡ ᱠᱷᱟᱱ , ᱵᱚᱝᱜᱟ ᱠᱚᱣᱟᱣᱜ ᱠᱟᱛᱷᱟ ᱞᱮᱠᱟᱛᱮ ᱠᱚ ᱥᱚᱡᱷᱮ ᱠᱟᱜ-ᱟ ᱾ ᱢᱤᱫ ᱧᱤᱫᱟᱹ ᱠᱚ ᱮᱱᱮᱡ ᱟᱸᱜᱟᱭᱟ ᱾ ᱫᱚᱥᱟᱨ ᱦᱤᱞᱚᱜ ᱫᱚ ᱱᱟᱭᱠᱮ ᱠᱚ ᱫᱟᱨᱟᱢ ᱫᱟᱜ ᱤᱫᱤ ᱭᱮᱭᱟ ᱡᱟᱦᱮᱨ ᱛᱮ ᱾ ᱡᱟᱦᱮᱨ ᱨᱮ ᱥᱮᱴᱮᱨ ᱠᱟᱛᱮ ᱢᱚᱬᱮ ᱛᱩᱨᱩᱭ ᱟᱠᱷᱲᱟ ᱮᱱᱮᱡ ᱵᱟᱲᱟ ᱠᱟᱛᱮ ᱠᱚ ᱵᱚᱝᱜᱟᱭᱟ ᱾ ᱵᱚᱝᱜᱟ ᱪᱟᱵᱟ ᱠᱟᱛᱮ ᱦᱚᱸ ᱠᱚ ᱮᱱᱮᱡ-ᱟ ᱾ ᱨᱚ~ ᱜᱮᱫ ᱪᱚᱸᱫᱟ ᱵᱟᱥᱟᱝ ᱠᱚ ᱮᱭᱦᱚᱵ ᱞᱮᱠᱷᱟᱱ , ᱥᱮᱛᱟᱜ ᱵᱮᱲᱟ ᱞᱟᱹᱜᱤᱫ ᱫᱚ ᱮᱱᱮᱡ ᱫᱚ ᱠᱚ ᱢᱩᱪᱟᱹᱫᱟ ᱾ 
  ᱜᱤᱰᱤ ᱛᱟᱨᱟ ᱵᱚᱝᱜᱟ ᱵᱟᱲᱟ ᱠᱟᱛᱮ ᱛᱟᱨᱟᱥᱤᱧ ᱫᱚᱦᱲᱟ ᱟᱨᱦᱚᱸ ᱠᱚ ᱮᱱᱮᱡ-ᱟ ᱾ ᱮᱱᱮᱡ ᱯᱚᱴᱟᱣ ᱠᱟᱛᱮ ᱱᱟᱭᱠᱮ ᱚᱲᱟᱜ ᱛᱮᱠᱚ ᱫᱟᱨᱟᱢ ᱫᱟᱜ ᱤᱫᱤ ᱭᱮᱭᱟ ᱾ 
== ᱟᱜ ᱨᱟᱲᱟ == 
ᱫᱚᱥᱟᱨ ᱦᱤᱞᱚᱜ ᱫᱚ ᱟᱜ ᱨᱟᱲᱟ ᱠᱚ ᱢᱮᱛᱟᱜ-ᱟ ᱾
