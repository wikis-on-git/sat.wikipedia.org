ᱯᱩᱥ ᱵᱚᱝᱜᱟ ᱫᱚ ᱥᱮᱨᱢᱟ ᱨᱮᱱᱟᱜ ᱜᱮᱵᱟᱨᱟᱜ ᱵᱚᱝᱜᱟ ᱥᱮ ᱪᱟᱸᱫᱚ ᱠᱟᱱᱟ ᱾ ᱥᱟᱨᱱᱟ ᱫᱷᱚᱨᱚᱢ ᱫᱷᱚᱨᱚᱢ ᱨᱮᱱᱟᱜ ᱥᱮᱨᱣᱟ ᱞᱮᱠᱟᱛᱮ ᱱᱩᱭ ᱪᱟᱸᱫᱚ 
ᱨᱮᱫᱚ ᱤᱨᱥᱤᱫ ᱠᱚ ᱵᱚᱝᱜᱟᱭᱟ ᱾ ᱪᱟᱹᱥᱤ ᱠᱚ ᱤᱱᱟᱜ ᱛᱮᱫᱚ ᱤᱨᱩᱜ ᱠᱚᱠᱚ ᱪᱟᱵᱟ ᱠᱟᱜ-ᱟ ᱾ ᱱᱚᱶᱟ ᱫᱚ ᱪᱟᱥ ᱨᱮᱱᱟᱜ ᱢᱩᱪᱟᱹᱫ ᱵᱚᱝᱜᱟ ᱠᱟᱱᱟ ᱾ 
       ᱱᱚᱶᱟ ᱫᱚ ᱥᱮᱨᱢᱟ ᱨᱮᱱᱟᱜ ᱢᱩᱪᱟᱹᱫ ᱪᱟᱸᱫᱚ ᱠᱟᱱᱟ ᱾ ᱯᱩᱥ ᱢᱮᱱ ᱞᱮᱠᱷᱟᱱ ᱦᱟᱯᱲᱟᱢ ᱠᱚ ᱢᱮᱱᱛᱮ ᱟᱸᱜᱚᱪᱚᱜ-ᱟ ᱾ ᱱᱚᱶᱟ ᱪᱟᱸᱫᱚ ᱨᱮᱫᱚ ᱵᱚᱝᱜᱟ ᱛᱟᱞᱟ ᱟᱠᱟᱱ ᱦᱟᱯᱲᱟᱢ ᱠᱚ ᱯᱮᱨᱮᱡ ᱩᱢᱟᱺᱬ ᱠᱚ ᱨᱮᱱᱟᱜ ᱥᱮᱨᱣᱟ ᱢᱮᱱᱟᱜ-ᱟ ᱾ ᱚᱱᱟ ᱛᱮ ᱟᱠᱚ ᱥᱮᱵᱟ ᱠᱚ ᱱᱟᱹᱯᱤᱛ ᱯᱟᱨᱟᱵ ᱠᱚ ᱢᱟᱱᱟᱶ ᱨᱮᱱᱟᱜ ᱱᱮᱸᱰᱟ ᱢᱮᱱᱟᱜ-ᱟ ᱾ ᱚᱱᱟ ᱫᱚ ᱯᱩᱥ ᱵᱚᱝᱜᱟ ᱠᱩᱱᱟᱹᱢᱤ ᱠᱮᱪᱟᱜ ᱦᱩᱭᱩᱜ-ᱟ ᱾ ᱱᱚᱶᱟ ᱫᱚ ᱥᱟᱠᱨᱟᱛ ᱵᱚ ᱢᱮᱛᱟᱜ ᱠᱟᱱᱟ ᱾ 
 
== ᱥᱟᱠᱨᱟᱛ ᱯᱟᱨᱟᱵᱽ == 

ᱢᱮᱱᱟ ᱠᱚ ᱜᱚᱡ ᱵᱟᱧᱪᱟᱣ ᱥᱟᱠᱨᱟᱛ ᱾ ᱱᱚᱶᱟ ᱥᱟᱠᱨᱟᱛ ᱯᱟᱨᱟᱵᱽ ᱫᱚᱥᱟᱨ ᱫᱚᱥᱟᱨ ᱜᱮ ᱜᱚᱡ ᱜᱩᱠ ᱟᱠᱟᱱ ᱦᱚᱲ ᱠᱚ ᱡᱤᱞᱤᱧ ᱰᱟᱦᱟᱨ ᱠᱚ ᱤᱫᱤ ᱠᱚᱣᱟ ᱟᱨ ᱥᱮᱨᱢᱟ ᱯᱩᱨᱟᱣ ᱠᱟᱛᱮ ᱦᱟᱨᱠᱮᱛ ᱥᱟᱥᱮᱛ ᱠᱟᱛᱮ ᱵᱟᱧᱪᱟᱣ ᱛᱟᱦᱮ ᱠᱟᱛᱮ ᱢᱟᱱᱟᱣᱜ ᱠᱟᱱ ᱯᱟᱨᱟᱵᱽ ᱜᱮ ᱥᱟᱠᱨᱟᱛ ᱯᱟᱨᱟᱵᱽ ᱫᱚᱵᱚ ᱢᱮᱛᱟᱜ ᱠᱟᱱᱟ ᱾ ᱥᱟᱠᱨᱟᱛ ᱮᱭᱟᱭ ᱢᱟᱦᱟ ᱢᱟᱱᱟᱣᱜ-ᱟ ᱾ [᱑] ᱪᱟᱶᱰᱤ/ᱵᱟᱶᱰᱤ [᱒] ᱥᱟᱠᱨᱟᱛ [᱓] ᱜᱟᱺᱬᱤ ᱟᱥᱮᱱ [᱔] ᱵᱩᱰᱷᱤ ᱜᱟᱺᱬᱤ ᱟᱥᱮᱱ [᱕] ᱯᱟᱛᱟ [᱖] ᱡᱤᱞᱤᱧ ᱰᱟᱦᱟᱨ ᱚᱰᱚᱠᱚᱜ [᱗] ᱡᱟᱹᱛᱨᱤ ᱠᱚ ᱧᱮᱞᱫᱟᱨᱟᱢ ᱾ ᱱᱚᱶᱟ ᱢᱟᱱᱟᱣ ᱢᱟᱦᱟ ᱠᱚᱫᱚ ᱴᱚᱴᱷᱟ ᱡᱟᱹᱱᱤᱡ ᱱᱟᱥᱮ ᱟᱹᱨᱩ ᱜᱮᱭᱟ ᱾ ᱚᱱᱟ ᱛᱮ ᱡᱚᱛᱚ ᱴᱚᱴᱷᱟ ᱨᱮᱫᱚ ᱮᱭᱟᱭ ᱢᱟᱦᱟ ᱫᱚ ᱵᱟᱠᱚ ᱢᱟᱱᱟᱣᱟ ᱾ ᱤᱱᱟᱹᱦᱤᱞᱚᱜ ᱫᱚ ᱥᱮᱛᱟᱜ ᱵᱮᱲᱟ ᱠᱩᱲᱤ ᱦᱚᱯᱚᱱ ᱠᱚᱫᱚ ᱚᱲᱟᱜ ᱫᱩᱣᱟᱨ ᱜᱮᱡ ᱜᱩᱨᱤᱡ ᱟᱨ ᱞᱩᱜᱽᱲᱤ ᱞᱟᱯᱚ ᱮᱢᱟᱱ ᱯᱷᱟᱨᱪᱟ ᱯᱷᱟᱹᱨᱪᱤ ᱠᱟᱹᱢᱤᱨᱮ ᱡᱚᱲᱟᱣ ᱠᱚ ᱛᱟᱦᱮᱸᱱᱟ ᱾ ᱠᱚᱲᱟ ᱦᱚᱯᱚᱱ ᱠᱚᱫᱚ ᱡᱤᱞ ᱟᱨ ᱦᱟᱹᱠᱩ ᱥᱮᱸᱫᱽᱨᱟ ᱠᱚ ᱫᱟᱬᱟ ᱵᱟᱲᱟᱭᱟ ᱾ ᱟᱹᱭᱩᱵ ᱫᱚ ᱡᱤᱞ ᱟᱨ ᱦᱟᱹᱠᱩ ᱡᱩᱫᱟᱹ ᱡᱩᱫᱟᱹ ᱩᱛᱩ ᱠᱟᱛᱮ ᱫᱟᱠᱟ ᱥᱟᱞᱟᱜ ᱯᱟᱛᱲᱟ ᱟᱨ ᱯᱷᱩᱜ ᱨᱮᱠᱚ ᱡᱚᱢᱟ ᱾ ᱠᱟᱹᱴᱤᱡ ᱠᱟᱹᱴᱤᱡ ᱠᱚ ᱤᱪᱟᱹᱫ ᱠᱟᱜ ᱜᱮᱭᱟ ᱾ ᱪᱮᱫᱟᱜ ᱥᱮ ᱥᱟᱠᱨᱟᱛ ᱵᱩᱰᱷᱤ ᱤᱱᱟᱹ ᱦᱤᱞᱚᱜ ᱫᱚ ᱯᱟᱛᱲᱟᱭ ᱞᱮᱠᱷᱟᱭᱟ ᱚᱠᱟ ᱜᱷᱟᱨᱚᱡᱽ ᱨᱮ ᱛᱤᱱᱟᱹᱜ ᱦᱚᱲ ᱢᱮᱱᱟᱜ ᱠᱚᱣᱟ ᱾ ᱩᱱᱠᱩ ᱡᱚᱢ ᱧᱩ ᱠᱚ ᱠᱩᱲᱟᱣᱜ ᱠᱟᱱᱟ ᱥᱮ ᱵᱟᱝ ᱟ ᱾ ᱠᱩᱲᱟᱣᱜ ᱠᱷᱟᱱᱠᱚ ᱫᱤᱱ ᱜᱮᱠᱚ ᱠᱩᱲᱟᱣᱜ-ᱟ ᱾ ᱵᱟᱝ ᱠᱷᱟᱱ ᱫᱤᱱ ᱜᱮᱠᱚ ᱨᱮᱸᱜᱮ ᱡᱚᱜ-ᱟ ᱾ ᱚᱱᱟᱛᱮ ᱤᱱᱟᱹᱦᱤᱞᱚᱜ ᱫᱚᱠᱚ ᱠᱩᱲᱟᱣ ᱠᱟᱜ ᱜᱮᱭᱟ ᱾ 

==ᱪᱟᱶᱰᱤ/ᱵᱟᱶᱰᱤ==

ᱪᱟᱶᱰᱤ ᱫᱚ ᱥᱟᱠᱨᱟᱛ ᱢᱟᱬᱟᱝ ᱦᱤᱞᱚᱜ ᱠᱚ ᱢᱟᱱᱟᱶᱟ ᱾ ᱤᱱᱟᱹ ᱦᱤᱞᱚᱜ ᱦᱟᱠᱩ ᱠᱟᱴᱠᱚᱢ ᱟᱨ ᱡᱤᱞ ᱢᱤᱫ ᱛᱮᱠᱚ ᱡᱚᱢᱟ ᱾ᱟᱵᱚ ᱫᱚ ᱫᱟᱜ ᱡᱤᱣᱤ ᱠᱷᱚᱱ ᱚᱛᱮᱛ ᱛᱮᱵᱚ ᱦᱮᱡ ᱟᱠᱟᱱ ᱦᱟᱹᱠᱩ ᱠᱟᱴᱠᱚᱢ ᱥᱟᱶ ᱡᱤᱞᱵᱚ ᱡᱚᱢᱟ ᱾ ᱮᱴᱟᱜ ᱡᱚᱠᱷᱟᱜ ᱡᱚᱠᱷᱟᱜ ᱫᱚ ᱡᱤᱞ ᱟᱨ ᱦᱟᱹᱠᱩ ᱫᱚ ᱵᱟᱠᱚ ᱡᱚᱢᱟ ᱾ ᱥᱩᱢᱟᱹᱫ ᱜᱚᱡ ᱛᱟᱭᱚᱢ ᱵᱟᱜ ᱨᱚᱶᱟ ᱫᱟᱠᱟ ᱥᱟᱞᱟᱜ ᱠᱚ ᱜᱮᱠᱚ ᱡᱚᱢᱟ ᱾ ᱥᱟᱠᱨᱟᱛ ᱫᱚ ᱜᱚᱡ ᱜᱩᱨ ᱦᱚᱲᱟᱜ ᱯᱟᱨᱟᱵ ᱠᱟᱱᱟ ᱾ ᱚᱱᱟᱛᱮ ᱦᱟᱹᱠᱩ ᱠᱟᱴᱠᱚᱢ ᱟᱨ ᱡᱤᱞ ᱠᱚ ᱡᱚᱢᱟ ᱾ ᱜᱚᱡ ᱠᱚ ᱵᱟᱧ ᱨᱩᱣᱟᱲ ᱵᱟᱝ ᱡᱟᱱᱟᱢ ᱨᱩᱣᱟᱲ ᱠᱚ ᱞᱟᱹᱜᱤᱫ ᱱᱮᱦᱚᱨ ᱵᱟᱠᱷᱮᱬ ᱨᱮᱱᱟᱜ ᱯᱟᱨᱟᱵ ᱜᱮ ᱥᱟᱠᱨᱟᱛ ᱯᱟᱨᱟᱵ ᱫᱚ ᱾ 

==ᱥᱟᱠᱨᱟᱛ==

ᱪᱟᱶᱰᱤ ᱫᱚᱥᱟᱨ ᱦᱤᱞᱚᱜ ᱫᱚ ᱥᱟᱠᱨᱟᱛ ᱾ ᱥᱟᱠᱨᱟᱛ ᱦᱤᱞᱚᱜ ᱫᱚ ᱥᱤᱢ ᱨᱟᱜ ᱛᱮ ᱠᱚ ᱛᱩᱯᱩᱱᱟ ᱾ ᱛᱩᱯᱩ ᱨᱟᱠᱟᱵ ᱠᱟᱛᱮ ᱢᱟᱬᱟᱝ ᱨᱮ ᱵᱮᱱᱟᱶ ᱟᱠᱟᱱ ᱵᱩᱰᱷᱤ ᱠᱩᱸᱵᱟᱹ ᱠᱚ ᱟᱛᱟᱨᱟ ᱾ ᱚᱸᱰᱮ ᱠᱚ ᱡᱩᱨᱩᱜ ᱠᱮᱴᱮᱡᱚᱜ-ᱟ ᱾ ᱠᱩᱸᱵᱟᱹ ᱟᱛᱟᱨ ᱠᱷᱚᱱ ᱦᱮᱡ ᱠᱟᱛᱮ ᱫᱚ ᱚᱲᱟᱜ ᱨᱮ ᱦᱮᱡᱠᱟᱛᱮ ᱢᱤᱫᱴᱟᱹᱝ ᱥᱤᱢ ᱫᱩᱣᱟᱨ ᱨᱮᱠᱚ ᱛᱷᱟᱯᱟ ᱮᱭᱟ ᱾ ᱤᱱᱟᱹᱛᱟᱭᱚᱢ ᱟᱭᱳ ᱛᱮᱠᱚ ᱵᱮᱱᱟᱣ ᱟᱠᱟᱫ ᱡᱤᱞ ᱯᱤᱴᱷᱟᱹ ᱠᱚ ᱡᱚᱢᱟ ᱥᱟᱶᱛᱮ ᱠᱷᱟᱹᱡᱟᱹᱲᱤ ᱛᱟᱵᱮᱱ ᱜᱩᱲ ᱥᱟᱞᱟᱜ ᱠᱚ ᱡᱚᱢᱟ ᱾ ᱤᱱᱟ ᱦᱤᱞᱚᱜ ᱫᱚ ᱥᱮᱛᱟᱜ ᱵᱮᱲᱟ ᱫᱚ ᱫᱟᱠᱟ ᱫᱚ ᱯᱟᱞᱮ ᱵᱟᱠᱚ ᱡᱚᱢᱟ ᱾ ᱛᱤᱠᱤᱱ ᱠᱩᱲᱤ ᱦᱚᱯᱚᱱ ᱠᱚ ᱛᱩᱯᱩ ᱦᱮᱡ ᱠᱟᱛᱮ ᱫᱟᱠᱟ ᱪᱚᱸᱫᱟ ᱠᱟᱛᱮ ᱠᱚ ᱡᱚᱢᱟ ᱾ ᱤᱱᱟ ᱦᱤᱞᱚᱜ ᱫᱚ ᱴᱚᱞᱟ ᱨᱤᱱ ᱥᱟᱱᱟᱢ ᱠᱩᱲᱤ ᱠᱚ ᱢᱤᱫ ᱛᱮ ᱛᱩᱯᱩᱱ ᱠᱚ ᱪᱟᱞᱟᱜ-ᱟ ᱾ ᱟᱨ ᱛᱩᱯᱩᱱ ᱜᱷᱟᱴ ᱨᱮ ᱵᱤᱨ ᱠᱚ ᱥᱮᱨᱮᱧᱟ ᱾ 
ᱠᱚᱲᱟ ᱠᱚᱫᱚ ᱛᱟᱨᱟᱥᱤᱧ ᱠᱷᱟᱱ ᱜᱮ ᱵᱮᱡᱷᱟ ᱛᱩᱧ ᱠᱚ ᱪᱟᱞᱟᱜ-ᱟ ᱾ ᱵᱮᱡᱷᱟ ᱟᱹᱛᱩ ᱨᱤᱱᱤᱡ ᱱᱟᱭᱠᱮᱭ ᱵᱤᱫᱟ ᱾ ᱟᱹᱛᱩ ᱢᱟᱯᱟᱧᱡᱤ ᱥᱟᱶᱛᱮ ᱟᱹᱛᱩ ᱦᱚᱲ ᱠᱚ ᱱᱟᱭᱠᱮ ᱚᱲᱟᱜ ᱠᱷᱚᱱᱠᱚ ᱫᱟᱨᱟᱢ ᱫᱟᱜ ᱟᱹᱜᱩᱭᱮᱭᱟ ᱵᱮᱡᱷᱟ ᱴᱟᱺᱰᱤᱛᱮ ᱾ ᱥᱟᱶᱨᱮ ᱢᱤᱫᱴᱟᱹᱝ ᱠᱟᱭᱨᱟ ᱫᱟᱨᱮ ᱠᱚ ᱟᱹᱜᱩ ᱫᱟᱨᱟᱭᱟ ᱾ ᱚᱱᱟ ᱠᱟᱭᱨᱟ ᱫᱟᱨᱮᱜᱮ ᱱᱟᱭᱠᱮᱫᱚ ᱵᱮᱡᱷᱟ ᱴᱟᱺᱰᱤᱨᱮ ᱵᱚᱝᱜᱟ ᱵᱳᱨᱳ ᱵᱟᱲᱟ ᱠᱟᱛᱮᱭ ᱵᱤᱫᱟ ᱾ ᱟᱫᱚ ᱯᱷᱟᱨᱟᱠ ᱧᱚᱜ ᱠᱷᱚᱱᱠᱚ ᱛᱩᱧᱟ ᱟᱹᱛᱩ ᱡᱷᱟᱠ ᱦᱚᱲ ᱛᱮ ᱾ ᱵᱮᱡᱷᱟ ᱛᱩᱧ ᱨᱮ ᱫᱚ ᱠᱩᱲᱤ ᱟᱨ ᱵᱤᱱ ᱛᱚᱣᱟ ᱰᱟᱴᱟ ᱧᱩᱨ ᱜᱤᱫᱽᱨᱟᱹ ᱫᱚ ᱵᱟᱠᱚ ᱢᱮᱥᱟ ᱠᱚᱣᱟ ᱾ 
ᱵᱮᱡᱷᱟ ᱛᱩᱧ ᱨᱮ ᱡᱟᱦᱟᱭᱮ ᱵᱟᱡᱟᱣᱟ ᱩᱱᱤ ᱫᱚ , ᱠᱟᱭᱨᱟ ᱫᱟᱨᱮ ᱠᱷᱟᱺᱰᱨᱟ ᱠᱟᱛᱮ ᱥᱟᱨ ᱢᱮᱥᱟᱜᱮ ᱱᱟᱭᱠᱮ ᱚᱲᱟᱜ ᱛᱮ ᱱᱟᱭᱠᱮ ᱢᱮᱥᱟᱜᱮ ᱱᱟᱭᱠᱮ ᱚᱲᱟᱜ ᱛᱮᱠᱚ
ᱜᱷᱚᱬᱟ ᱠᱟᱛᱮ ᱠᱚ ᱫᱟᱨᱟᱢ ᱫᱟᱜ ᱤᱫᱤᱭᱮᱭᱟ ᱾ ᱥᱤᱨᱯᱷᱟᱹ ᱞᱮᱠᱟᱛᱮᱫᱚ ᱡᱟᱸᱜᱟ ᱟᱹᱨᱩᱵ ᱠᱟᱛᱮ ᱚᱲᱟᱜ ᱵᱷᱤᱛᱨᱤ ᱨᱮ ᱡᱚᱢᱟᱜ ᱧᱩᱣᱟᱜ ᱠᱚ ᱮᱢᱟᱸᱭᱟ ᱾ ᱱᱤᱝᱠᱟᱹ ᱠᱟᱹᱢᱤ ᱵᱟᱲᱟ ᱠᱟᱛᱮ ᱥᱟᱠᱨᱟᱛ ᱦᱤᱞᱚᱜ ᱫᱚ ᱯᱟᱨᱚᱢᱚᱜ-ᱟ ᱾ 

==ᱜᱟᱹᱬᱤ ᱟᱥᱮᱱ== 

 ᱥᱟᱠᱨᱟᱛ ᱫᱚᱥᱟᱨ ᱦᱤᱞᱚᱜ ᱫᱚ ᱜᱟᱹᱬᱤ ᱟᱥᱮᱱ ᱠᱟᱱᱟ ᱾ ᱤᱱᱟᱹ ᱦᱤᱞᱚᱜ ᱫᱚ ᱯᱤᱴᱷᱟ, ᱞᱮᱴᱚ,ᱠᱷᱟᱹᱡᱟᱹᱲᱤ ᱛᱟᱵᱮᱱ ᱠᱚ ᱱᱟᱥᱮ ᱵᱟᱥᱠᱮ ᱠᱚᱜ-ᱟ ᱾ ᱜᱩᱸᱫᱽᱞᱤ ᱵᱩᱥᱩᱵ,ᱡᱟᱱᱦᱮ ᱵᱩᱥᱩᱵ,ᱦᱳᱲᱳ ᱵᱩᱥᱩᱵ ᱨᱤᱱ ᱜᱹᱬᱤ , ᱦᱟᱹᱬᱩ ᱠᱚ ᱵᱮᱱᱟᱣ ᱠᱚᱣᱟ ᱾ ᱟᱫᱚ ᱩᱱᱠᱩ ᱜᱮ ᱚᱲᱟᱜ ᱚᱲᱟᱜ ᱠᱚ ᱟᱥᱮᱱ ᱠᱚᱣᱟ ᱟᱨ ᱯᱤᱴᱟᱹ ,ᱞᱮᱴᱚ , ᱠᱷᱟᱹᱡᱟᱹᱲᱤ ᱛᱟᱵᱮᱱ ᱥᱟᱶ ᱪᱟᱣᱞᱮ ᱠᱚ ᱠᱚᱭ ᱠᱚᱣᱟ ᱾ ᱱᱟᱱᱟ ᱦᱩᱱᱟᱹᱨ ᱠᱚ ᱥᱮᱨᱮᱧᱟ ᱡᱮᱞᱮᱠ---- " ᱫᱤᱧ ᱫᱟᱝ ᱫᱤᱧ ᱞᱩᱴᱠᱩ ᱞᱩᱴᱩᱢ, ᱵᱷᱮᱸᱫᱟᱝ ᱫᱟᱝ ᱵᱷᱮᱸᱫᱟᱝ ᱫᱟᱞ ᱠᱟᱠᱲᱟ ᱨᱟᱥᱮ, ᱮᱢ ᱠᱷᱟᱱ ᱫᱚ ᱮᱢᱟ ᱞᱮᱯᱮ ᱜᱳ , ᱵᱟᱝ ᱠᱷᱟᱱ ᱫᱚ , ᱢᱚᱬᱮ ᱢᱟᱦᱟ ᱞᱮ ᱵᱟᱥᱟ ᱟᱯᱮᱭᱟ , ᱠᱚᱪᱟ ᱨᱤᱱᱤᱡ ᱯᱩᱸᱰ ᱥᱟᱺᱰᱤ ᱞᱮ ᱡᱚᱢᱮ ᱛᱟᱯᱮᱭᱟ ᱾ ᱫᱤᱧ ᱫᱟᱝ ᱫᱤᱧ ᱞᱩᱴᱠᱩ ᱞᱩᱴᱩᱢ ᱾" ᱱᱚᱝᱠᱟ ᱛᱟᱨᱟᱥᱤᱧ ᱫᱷᱟᱹᱨᱤᱡ ᱠᱚ ᱫᱟᱬᱟᱱᱟ ᱾ ᱛᱟᱨᱟᱥᱤᱧ ᱫᱚ ᱚᱠᱟ ᱠᱚᱨᱮᱪᱚ ᱪᱟᱛᱚᱢ ᱵᱩᱨᱩ,ᱞᱮᱴᱚ ᱵᱩᱨᱩ,ᱮᱢᱟᱱ ᱠᱚ ᱮᱱᱮᱡ ᱡᱚᱝ ᱟ ᱯᱟᱛᱟ ᱞᱮᱠᱟ ᱾ ᱟᱹᱭᱩᱵ ᱫᱚ ᱫᱷᱚᱨᱚᱢ ᱟᱠᱷᱲᱟᱨᱮ ᱞᱟᱜᱽᱬᱮ ᱠᱚ ᱮᱱᱮᱡ-ᱟ ᱾ 

== ᱵᱩᱰᱷᱤ ᱜᱟᱹᱬᱤ ᱟᱥᱮᱱ == 

ᱜᱟᱹᱬᱤ ᱟᱥᱮᱱ ᱫᱚᱥᱟᱨ ᱦᱤᱞᱚᱜ ᱫᱚ ᱵᱩᱰᱷᱤ ᱜᱟᱹᱬᱤ ᱟᱥᱮᱱ ᱾ ᱵᱩᱰᱷᱤ ᱜᱟᱹᱬᱤ ᱢᱮᱱ ᱞᱮᱠᱷᱟᱱ ᱰᱟᱱᱴᱟ, ᱠᱩᱲᱤ ᱰᱟᱱᱴᱟ ᱠᱚ ᱮᱱᱮᱡ ᱟᱹᱪᱩᱨᱟ ᱾ ᱜᱟᱹᱬᱤ ᱟᱥᱮᱱ ᱞᱮᱠᱟᱜᱮ ᱠᱷᱟᱹᱡᱟᱹᱲᱤ,ᱛᱟᱵᱮᱱ,ᱯᱤᱴᱷᱟ,ᱪᱟᱣᱞᱮ ᱮᱢᱟᱱ ᱠᱚ ᱠᱚᱭ ᱟᱹᱪᱩᱨᱟ ᱾ 

== ᱯᱟᱛᱟ/ᱪᱟᱛᱚᱢ ᱵᱩᱨᱩ/ᱞᱮᱴᱚ ᱵᱩᱨᱩ == 

ᱤᱱᱟᱹ ᱵᱩᱰᱷᱤ ᱜᱟᱹᱬᱤ ᱟᱥᱮᱱ ᱦᱤᱞᱚᱜ ᱜᱮ ᱛᱟᱨᱟ ᱥᱤᱧ ᱵᱮᱲᱟ ᱠᱩᱞᱦᱤ ᱢᱩᱪᱟᱹᱫ ᱨᱮ ᱯᱟᱛᱟ/ᱪᱟᱛᱚᱢ ᱵᱩᱨᱩ/ᱞᱮᱴᱚ ᱵᱩᱨᱩ ᱧᱩᱛᱩᱢ ᱛᱮᱠᱚ ᱮᱱᱮᱡ-ᱟ ᱾ ᱚᱱᱟ ᱫᱚ ᱯᱟᱨᱟᱵ ᱨᱮᱱᱟᱜ ᱵᱤᱫᱟᱹᱭ ᱮᱱᱮᱡ ᱠᱟᱱᱟ ᱾ 

== ᱡᱤᱞᱤᱧ ᱰᱟᱦᱟᱨ/ᱱᱟᱺᱭᱛᱮ ᱪᱟᱞᱟᱜ ==

ᱥᱟᱠᱨᱟᱛ ᱯᱟᱨᱟᱵ ᱨᱮᱱᱟᱜ ᱢᱩᱪᱟᱹᱫ ᱠᱟᱹᱢᱤ ᱫᱚ ᱡᱤᱞᱤᱧ ᱰᱟᱦᱟᱨ ᱵᱟᱝ ᱱᱟᱺᱭ ᱛᱮ ᱪᱟᱞᱟᱜ ᱾ ᱜᱚᱡ ᱜᱩᱨ ᱟᱠᱟᱱ ᱦᱚᱲ ᱠᱚ ᱥᱟᱠᱨᱟᱛ ᱫᱚᱥᱟᱨ ᱡᱤᱞᱤᱧ ᱰᱟᱦᱟᱨ ᱛᱮᱠᱚ ᱤᱫᱤ ᱠᱚᱣᱟ ᱾ ᱢᱟᱬᱟᱝ ᱫᱚ ᱛᱷᱩᱞᱤ ᱠᱚ ᱨᱚᱜᱟ ᱾ ᱛᱷᱩᱞᱤ ᱨᱚᱜ ᱛᱟᱭᱚᱢ ᱠᱚ ᱨᱩᱢ ᱵᱚᱝᱜᱟ ᱠᱚᱣᱟ ᱾ ᱨᱩᱢ ᱵᱚᱝᱜᱟ ᱨᱮ ᱜᱚᱡ ᱜᱩᱨ ᱟᱠᱟᱱ ᱦᱚᱲ ᱠᱚ ᱠᱩᱞᱤ ᱮᱭᱟ , ᱚᱠᱚᱭ ᱥᱟᱞᱟᱜ ᱛᱮ ᱛᱩᱯᱩ ᱱᱟᱺᱭ ᱜᱷᱟᱴᱮ ᱪᱟᱞᱟᱜ-ᱟ ᱾ ᱪᱮᱫ ᱪᱮᱫ ᱥᱟᱸᱜᱚᱪ [ᱡᱤᱱᱤᱥ] ᱠᱚ ᱤᱫᱤ ᱥᱟᱱᱟᱭᱮ ᱠᱟᱱᱟ ᱾ ᱚᱱᱟᱠᱚ ᱵᱟᱰᱟᱭ ᱠᱟᱛᱮ ᱩᱱᱤ ᱚᱱᱟ ᱠᱚᱠᱚ ᱮᱢᱠᱟᱜ ᱛᱟᱭᱟ ᱾ ᱩᱱ ᱡᱚᱠᱷᱟᱜ ᱜᱮ ᱯᱮᱲᱟ ᱦᱚᱯᱚᱱ ᱠᱚ ᱡᱟᱦᱟᱱᱟᱜ ᱮᱢᱚᱜ ᱨᱮᱱᱟᱜ ᱛᱟᱦᱮᱱ ᱠᱷᱟᱱ ᱩᱱᱤ ᱨᱩᱢᱩᱜᱤᱡ ᱜᱮᱠᱚ ᱮᱢᱟᱭᱟ ᱾ ᱟᱨᱵᱟᱝ ᱠᱷᱟᱱ ᱡᱟᱹᱛᱨᱤ ᱛᱤᱱ ᱡᱚᱠᱷᱟᱜ ᱠᱚ ᱚᱡᱚᱜ ᱡᱟᱯᱟᱜ ᱮᱭᱟ ᱩᱱ ᱡᱚᱠᱷᱟᱜ ᱦᱚᱸ ᱡᱟᱹᱛᱨᱤ ᱫᱟᱱ ᱞᱟᱹᱜᱤᱫ ᱥᱟᱯᱟᱵ ᱠᱚ ᱠᱚ ᱮᱢᱟᱭᱟ ᱾ ᱱᱚᱝᱠᱟ ᱦᱩᱭᱩᱜ-ᱟ , ᱢᱤᱫ ᱦᱟ ᱨᱮ ᱠᱟᱹᱢᱤ ᱵᱟᱝ ᱪᱟᱵᱟᱜ ᱠᱷᱟᱱ ᱫᱚᱥᱟᱨ ᱦᱤᱞᱚᱜ ᱦᱚᱸ ᱡᱟᱹᱛᱨᱤ ᱠᱚ ᱚᱰᱚᱠᱮᱭᱟ ᱾ 
ᱥᱩᱱᱩᱢ ᱥᱟᱥᱟᱝ ᱚᱡᱚᱜ ᱮᱭᱟ ᱟᱨ ᱫᱷᱩᱛᱤ ᱫᱟᱦᱲᱤ ᱠᱟᱛᱮ ᱚᱲᱟᱜ ᱠᱷᱚᱱ ᱠᱚ ᱚᱰᱚᱠᱮᱭᱟ ᱾ ᱚᱰᱚᱠ ᱠᱟᱛᱮ ᱪᱟᱸᱜᱚᱨ ᱨᱮ ᱠᱚ ᱤᱫᱤ ᱮᱭᱟ ᱾ ᱚᱸᱰᱮ ᱜᱮ ᱟᱹᱨᱩᱵ ᱞᱟᱹᱜᱤᱫ ᱛᱚᱯᱟ ᱟᱠᱟᱱ ᱡᱟᱝ ᱵᱟᱦᱟ ᱟᱹᱨᱩᱵ ᱞᱟᱹᱜᱤᱫ ᱠᱚ ᱩᱴᱠᱟᱣ ᱟᱹᱜᱩᱭᱟ ᱟᱨ ᱡᱟᱹᱛᱨᱤ ᱚᱱᱟ ᱡᱟᱝ ᱵᱟᱦᱟᱭ ᱟᱹᱨᱩᱵᱟ ᱾ ᱯᱮᱭᱟ ᱛᱤᱨᱤᱞ ᱛᱤᱨᱤᱞ ᱪᱟᱸᱜᱟ ᱠᱚ ᱵᱮᱱᱟᱣᱟ ᱾ ᱚᱱᱟ ᱪᱟᱸᱜᱟ ᱨᱮ ᱡᱟᱝ ᱵᱟᱦᱟ ᱫᱚᱦᱚᱞᱟᱱ ᱪᱩᱠᱟᱜ ᱠᱚ ᱫᱚᱦᱚᱭᱟ ᱾ ᱚᱱᱟ ᱪᱩᱠᱟᱜ ᱪᱚᱴ ᱨᱮ ᱥᱟᱥᱟᱝ ᱫᱟᱜ ᱟᱨ ᱵᱮᱨᱮᱞ ᱫᱟᱜ ᱛᱮ ᱚᱲᱟᱜ ᱦᱚᱲ ᱟᱨ ᱟᱹᱛᱩ ᱦᱚᱲ ᱛᱮ ᱡᱟᱝ ᱵᱟᱦᱟ ᱠᱚ ᱟᱹᱨᱩᱵᱟ ᱾ ᱯᱷᱟᱨᱪᱟ ᱜᱟᱢᱪᱷᱟ ᱪᱚᱴ ᱨᱮ ᱡᱟᱹᱛᱨᱤ ᱠᱚᱲᱟ ᱡᱟᱝ ᱵᱟᱦᱟᱭ ᱟᱹᱨᱩᱵᱟ ᱾ ᱡᱟᱝ ᱵᱟᱦᱟ ᱟᱹᱨᱩᱵ ᱪᱟᱵᱟ ᱠᱟᱛᱮ ᱡᱟᱹᱛᱨᱤ ᱵᱟᱹᱲᱛᱤ ᱟᱠᱟᱱ ᱛᱤᱨᱤᱞ ᱦᱟᱯᱟ ᱞᱮᱸᱜᱟᱛᱤᱛᱮ ᱥᱟᱵ ᱠᱟᱛᱮ ᱮᱛᱚᱢ ᱛᱮ ᱯᱮ ᱫᱷᱟᱣ ᱟᱹᱪᱩᱨ ᱠᱟᱛᱮ ᱵᱚᱝᱜᱟ ᱨᱟᱠᱟᱵ ᱥᱮᱫ ᱥᱟᱢᱟᱝ ᱠᱟᱛᱮ ᱪᱟᱸᱜᱟ ᱪᱚᱴ ᱨᱮᱱᱟᱜ ᱪᱩᱠᱟᱹᱜ-ᱮ ᱫᱟᱞ ᱨᱟᱹᱯᱩᱫ ᱦᱚᱴᱚ ᱠᱟᱜ-ᱟ ᱾ ᱟᱫᱚ ᱪᱟᱞᱟᱜ ᱦᱚᱨ ᱥᱮᱫ-ᱮ ᱟᱹᱪᱩᱨ ᱪᱟᱞᱟᱜ-ᱟ ᱾ ᱤᱱᱟᱹ ᱛᱟᱭᱚᱢ ᱫᱚ ᱵᱟᱹᱴᱤ ᱥᱮᱫ ᱠᱚ ᱪᱟᱞᱟᱜ-ᱟ ᱾ ᱪᱟᱸᱜᱚᱨ ᱨᱮ ᱚᱡᱷᱟ ᱥᱤᱢ ᱵᱩᱥᱟᱜ ᱛᱮ ᱪᱷᱟᱰᱟᱣ ᱠᱚᱣᱟ ᱡᱟᱹᱛᱨᱤ ᱢᱩᱴᱷᱤᱭᱟ ᱟᱨ ᱟᱹᱭᱩᱨᱤᱭᱟᱹ ᱠᱚ ᱾ ᱟᱫᱚ ᱡᱤᱞᱤᱧ ᱰᱟᱦᱟᱨ ᱦᱚᱨ ᱛᱮᱠᱚ ᱵᱤᱫᱟᱹᱭ ᱜᱚᱫ ᱠᱟᱠᱚᱣᱟ ᱢᱟᱯᱟᱧᱡᱤ ᱟᱛᱮ ᱾ ᱪᱟᱞᱟᱜ ᱡᱚᱠᱷᱟᱜ " ᱦᱤᱨᱞᱟᱹ ᱢᱟᱨᱟᱝ ᱵᱳᱨᱳ ᱦᱤᱨᱞᱟᱹ " ᱠᱚ ᱨᱟᱹᱲ ᱤᱫᱤᱭᱟ ᱾ ᱚᱱᱠᱟ ᱨᱟᱹᱲ ᱨᱟᱹᱲ ᱛᱮ ᱱᱟᱺᱭ ᱜᱷᱟᱴ ᱫᱷᱟᱹᱨᱤᱡ ᱠᱚ ᱪᱟᱞᱟᱜ-ᱟ ᱾ ᱢᱩᱠᱟᱹᱢ ᱠᱚ ᱟᱦᱮᱱ ᱠᱷᱟᱱ ᱚᱱᱟ ᱠᱚᱨᱮᱠᱚ ᱡᱤᱨᱟᱞ ᱛᱟᱨᱟᱜ-ᱟ ᱾ ᱱᱟᱺᱭ ᱨᱮ ᱥᱮᱴᱮᱨ ᱠᱟᱛᱮ ᱦᱚᱭᱚ ᱢᱩᱰᱨᱟᱹᱜ ᱟᱠᱚ ᱾ ᱦᱚᱭᱚ ᱢᱩᱰᱨᱟᱹ ᱛᱟᱭᱚᱢ ᱡᱟᱹᱛᱨᱤ ᱠᱚᱲᱟ ᱱᱟᱹᱭ ᱫᱟᱜ ᱨᱮ ᱯᱮ ᱫᱷᱟᱣ ᱩᱱᱩᱢ ᱠᱟᱛᱮ ᱡᱟᱝ ᱵᱟᱦᱟᱭ ᱵᱚᱦᱮᱞᱟ ᱾ ᱡᱟᱝ ᱵᱟᱦᱟ ᱵᱚᱦᱮᱞ ᱡᱚᱠᱷᱟᱜ ᱯᱮ ᱫᱷᱟᱣ ᱦᱤᱠᱞᱟᱹ ᱢᱟᱨᱟᱝ ᱵᱳᱨᱳ ᱦᱤᱨᱞᱟᱹ ᱢᱮᱱ ᱠᱟᱛᱮ ᱡᱟᱝ ᱵᱟᱦᱟᱭ ᱟᱲᱟᱜ ᱜᱚᱫ ᱠᱟᱜ-ᱟ ᱾ ᱟᱫᱚ ᱢᱤᱫ ᱟᱸᱡᱽᱞᱮ ᱵᱟᱹᱞᱤ ᱟᱹᱜᱩ ᱛᱟᱨᱟ ᱠᱟᱛᱮ ᱜᱷᱩᱴᱩ ᱨᱮ ᱯᱮᱸᱰᱮ ᱵᱮᱱᱟᱣᱟᱭ ᱾ ᱚᱸᱰᱚ ᱯᱮᱸᱰᱮ ᱨᱮ ᱯᱮᱭᱟ ᱥᱟᱨᱡᱚᱢ ᱰᱟᱹᱨ ᱠᱚ ᱵᱤᱫᱟ ᱾ ᱛᱟᱞᱟ ᱨᱮᱱᱟᱜ ᱥᱟᱨᱡᱚᱢ ᱰᱟᱹᱨ ᱫᱚ ᱠᱟᱣᱰᱤ ᱟᱨ ᱥᱚᱞᱚᱝ ᱛᱟᱞᱟ ᱨᱮ ᱠᱚ ᱵᱤᱫᱟ ᱾ ᱯᱮ ᱴᱷᱮᱱ ᱠᱷᱤᱸᱰ ᱠᱟᱛᱮ ᱠᱚ ᱵᱚᱝᱜᱟᱭᱟ ᱾ ᱮᱛᱚᱢ ᱨᱮᱫᱚ ᱢᱟᱨᱟᱝ ᱵᱳᱨᱳ , ᱛᱟᱞᱟᱨᱮ ᱫᱚ ᱦᱟᱯᱲᱟᱢ ᱠᱚ , ᱠᱚᱧᱮ ᱩᱛᱟᱹᱨ ᱨᱮᱫᱚ ᱜᱚᱡ ᱜᱩᱨ ᱟᱠᱟᱱ ᱦᱚᱲ ᱧᱩᱛᱩᱢ ᱛᱮ ᱡᱚ ᱵᱤᱞᱤ ᱠᱚᱠᱚ ᱵᱚᱝᱜᱟᱭᱟ ᱾ ᱵᱚᱝᱜᱟ ᱦᱩᱭ ᱠᱟᱛᱮ ᱫᱚᱦᱲᱟ ᱡᱚᱵᱮ ᱠᱟᱛᱮ ᱥᱩᱱᱩᱢ ᱠᱚᱠᱚ ᱚᱡᱚᱜ ᱯᱷᱟᱨᱪᱟᱜ-ᱟ ᱾ ᱟᱫᱚ ᱦᱤᱨᱞᱟᱹ ᱢᱟᱨᱟᱝ ᱵᱳᱨᱳ ᱢᱮᱱ ᱠᱟᱛᱮ ᱠᱚ ᱨᱟᱠᱟᱵ-ᱟ ᱾ ᱥᱟᱸᱜᱚᱪ ᱠᱚᱠᱚ ᱫᱟᱱᱟ ᱟᱨ ᱠᱚ ᱟᱹᱨᱩᱭᱟ ᱾ ᱫᱟᱱ ᱟᱨ ᱟᱹᱨᱩ ᱠᱟᱹᱢᱤ ᱪᱟᱵᱟ ᱞᱮᱱ ᱠᱷᱟᱱ ᱟᱨ ᱦᱚᱸ ᱚᱲᱟᱜ ᱢᱚᱦᱰᱟ ᱠᱚ ᱨᱩᱣᱟᱲ ᱦᱤᱡᱩᱜ-ᱟ ᱾ ᱢᱩᱠᱟᱹᱢ ᱠᱚ ᱛᱟᱦᱮᱱ ᱠᱷᱟᱱ ᱚᱱᱟ ᱠᱚᱨᱮᱠᱚ ᱫᱩᱲᱩᱵ ᱛᱟᱨᱟᱜ-ᱟ ᱾ ᱟᱹᱛᱩᱨᱮ ᱦᱮᱡ ᱠᱟᱛᱮ ᱠᱚ ᱠᱷᱟᱹᱨᱟᱹᱭ ᱠᱩᱸᱵᱟᱹᱭᱟ ᱾ ᱠᱷᱟᱹᱨᱟᱹᱭ ᱠᱩᱸᱵᱟᱹᱨᱮ ᱟᱹᱨᱩ ᱟᱹᱜᱩ ᱟᱠᱟᱱ ᱥᱤᱢ ᱢᱮᱨᱚᱢ ᱠᱚᱠᱚ ᱠᱩᱴᱟᱹᱢ ᱠᱚᱣᱟ ᱾ ᱚᱸᱰᱮ ᱜᱤᱰᱤ ᱛᱟᱨᱟ ᱫᱟᱠᱟ ᱵᱚᱝᱜᱟ ᱠᱟᱛᱮ ᱡᱚᱢ ᱥᱟᱭ ᱠᱟᱛᱮ ᱚᱲᱟᱜ ᱠᱚ ᱦᱤᱡᱩᱜ-ᱟ ᱾ ᱚᱲᱟᱜ ᱠᱚ ᱦᱮᱡ ᱞᱮᱱ ᱠᱷᱟᱱ ᱟᱹᱛᱩ ᱵᱩᱰᱤ ᱮᱨᱟ ᱠᱚ ᱡᱟᱸᱜᱟ ᱟᱹᱨᱩᱵ ᱠᱚ ᱦᱤᱡᱩᱜ-ᱟ ᱾ ᱚᱲᱟᱜ ᱠᱚ ᱵᱚᱞᱚ ᱞᱮᱱ ᱠᱷᱟᱱ ᱟᱹᱜᱩ ᱟᱠᱟᱫ ᱠᱷᱟᱹᱡᱟᱹᱲᱤ ᱛᱟᱵᱮᱱ ᱠᱚ ᱠᱚ ᱵᱚᱝᱜᱟᱭᱟ ᱾ ᱵᱚᱝᱜᱟ ᱥᱟᱨᱮᱡ ᱫᱚ ᱡᱟᱸᱜᱟ ᱟᱹᱨᱩᱵ ᱦᱮᱡ ᱠᱚᱜ ᱵᱩᱰᱤ ᱮᱨᱟ ᱦᱟᱲᱟᱢ ᱦᱚᱲ ᱥᱟᱶ ᱥᱟᱱᱟᱢ ᱠᱚᱜᱮ ᱠᱚ ᱦᱟᱹᱴᱤᱧ ᱵᱟᱲᱟ ᱟᱠᱚᱣᱟ ᱾ ᱞᱮᱜᱮᱡ ᱞᱮᱜᱮᱡ ᱜᱚᱰ ᱡᱚᱦᱟᱨ ᱠᱚ ᱟᱛᱟᱝ ᱡᱚᱝ-ᱟ ᱾ ᱛᱟᱭᱚᱢ ᱦᱟ [ᱢᱟᱦᱟ/ᱫᱤᱱ] ᱨᱮ ᱡᱟᱹᱛᱨᱤ ᱫᱚ ᱯᱮᱲᱟ ᱦᱚᱯᱚᱱ ᱠᱚ ᱡᱤᱣᱤ ᱨᱟᱲᱮᱡ ᱠᱚ ᱤᱫᱤᱭᱮᱭᱟ ᱾

== ᱛᱤᱱᱟᱜᱜᱟᱱ ᱠᱩᱠᱞᱤ ᱟᱨ ᱚᱱᱟᱨᱮᱱᱟᱜ ᱞᱟᱹᱱᱟᱺᱭ ==

* ᱠᱩᱠᱞᱤ-ᱥᱟᱠᱨᱟᱛ ᱨᱮᱱᱟᱜ ᱢᱮᱱᱮᱛ ᱫᱚ ᱪᱮᱫ ᱠᱟᱟ ?
ᱞᱟᱹᱱᱟᱺᱭ-ᱥᱟᱠᱨᱟᱛ ᱨᱮᱱᱟᱜ ᱢᱮᱱᱮᱛ ᱫᱚ,ᱥᱟᱠᱟ + ᱨᱟᱛᱟ = ᱥᱟᱠᱨᱟᱛ ᱾ ᱢᱮᱱᱫᱚ, ᱦᱟᱯᱲᱟᱢ ᱠᱚᱣᱟᱜ ᱛᱟᱨᱟᱥ ᱵᱟᱝ ᱚᱨᱥᱚᱝ ᱾ 
* ᱥᱟᱠᱨᱟᱛ ᱫᱚ ᱚᱠᱚᱭᱟᱜ ?
ᱞᱟᱹᱱᱟᱺᱭ-ᱥᱟᱠᱨᱟᱛ ᱫᱚ ᱠᱷᱮᱨᱣᱟᱲ ᱜᱟᱫᱮᱞ ᱦᱚᱲ ᱠᱚᱣᱟᱜ ᱠᱟᱱᱟ ᱾ ᱢᱮᱱᱫᱚ ᱟᱹᱫᱤᱵᱟᱹᱥᱤ ᱦᱚᱲ ᱠᱚᱣᱟᱜ ᱠᱟᱱᱟ ᱾ ᱡᱟᱦᱟᱸᱭ ᱦᱚᱲ ᱠᱚ ᱦᱟᱯᱲᱟᱢ ᱠᱚ ᱧᱩᱢ ᱨᱩᱣᱟᱲ ᱠᱚ ᱨᱮᱱᱟᱜ ᱥᱮᱨᱣᱟ ᱢᱮᱱᱟᱜ ᱛᱟᱠᱚᱣᱟ ᱥᱟᱠᱨᱟᱛ ᱯᱟᱨᱟᱵ ᱫᱚ ᱩᱱᱠᱩᱣᱟᱜ ᱠᱟᱱᱟ ᱾ ᱤᱠᱷᱟᱹᱱ ᱥᱟᱶ ᱛᱮᱫᱚ ᱡᱚᱛᱚ ᱜᱮᱠᱚ ᱢᱟᱱᱟᱣᱟ ᱾ 
* ᱠᱩᱠᱞᱤ-ᱪᱟᱶᱰᱤ ᱨᱮ ᱪᱮᱫᱟᱜ ᱦᱟᱹᱠᱩ,ᱡᱤᱞ ᱢᱤᱫ ᱛᱮᱠᱚ ᱡᱚᱢᱟ ?
* ᱞᱟᱹᱱᱟᱹᱭ-ᱥᱟᱠᱨᱟᱛ ᱫᱚ ᱜᱚᱡ ᱜᱩᱨ ᱦᱚᱲᱟᱜ ᱠᱚ ᱥᱮᱵᱟ ᱠᱚ ᱨᱮᱱᱟᱜ ᱯᱟᱨᱟᱵ ᱠᱟᱱᱟ ᱾ ᱚᱱᱟᱛᱮ ᱜᱚᱡ ᱜᱩᱨ ᱡᱚᱠᱷᱟᱜ ᱵᱟᱜ ᱨᱚᱶᱟ ᱫᱟᱠᱟ ᱡᱚᱢ ᱞᱮᱠᱟ ᱦᱟᱹᱠᱩ ᱠᱟᱹᱴᱠᱚᱢ ᱡᱤᱞ ᱢᱤᱫ ᱛᱮ ᱠᱚ ᱡᱚᱢᱟ ᱾ ᱱᱚᱝᱠᱟ ᱡᱚᱢ ᱞᱮᱠᱷᱟᱱ ᱦᱟᱯᱲᱟᱢ ᱠᱚ ᱫᱚᱦᱲᱟ ᱠᱚ ᱡᱟᱱᱟᱢ ᱨᱩᱣᱟᱲᱚᱜ-ᱟ ᱾
* ᱠᱩᱠᱞᱤ-ᱥᱟᱠᱨᱟᱛ ᱫᱚ ᱛᱤᱥ ?
ᱞᱟᱹᱱᱟᱺᱭ-ᱥᱟᱠᱨᱟᱛ ᱫᱚ ᱯᱩᱥ ᱵᱚᱝᱜᱟ ᱠᱩᱱᱟᱹᱢᱤ ᱠᱮᱪᱟᱜ ᱢᱚᱬᱮ ᱢᱟᱦᱟ ᱛᱟᱭᱚᱢ ᱾
* ᱠᱩᱠᱞᱤ-ᱪᱮᱫᱟᱜ ᱵᱩᱰᱷᱤ ᱠᱩᱸᱵᱟᱹᱠᱚ ᱟᱛᱟᱨᱟ ?
* ᱞᱟᱹᱱᱟᱹᱭ-ᱥᱟᱠᱨᱟᱛ ᱫᱚ ᱜᱚᱡ ᱜᱩᱨ ᱟᱠᱟᱱ ᱦᱟᱯᱲᱟᱢ ᱠᱚ ᱞᱟᱹᱜᱤᱫ ᱯᱟᱨᱟᱵ ᱠᱟᱱᱟ ᱾ ᱚᱱᱟᱛᱮ ᱦᱟᱯᱲᱟᱢ ᱠᱚ ᱚᱲᱟᱜ ᱛᱟᱞᱟ ᱛᱮ ᱟᱹᱜᱩᱠᱚ ᱞᱟᱹᱜᱤᱫ ᱩᱱᱠᱩᱣᱟᱜ ᱩᱢᱩᱞ ᱟᱫᱮᱨ ᱦᱩᱭᱩᱜ-ᱟ ᱾ ᱚᱱᱟᱛᱮ ᱵᱩᱰᱷᱤ ᱠᱩᱸᱵᱟᱹ ᱫᱚ ᱠᱚ ᱟᱛᱟᱨᱟ ᱾
* ᱪᱮᱫᱟᱜ ᱫᱩᱣᱟᱨᱨᱮ ᱥᱤᱢᱠᱚ ᱛᱷᱟᱯᱟ ᱠᱚᱣᱟ ?
* ᱡᱤᱞᱤᱧ ᱰᱟᱦᱟᱨ ᱨᱮᱱᱟᱜ ᱢᱮᱱᱮᱛ ᱫᱚ ᱪᱮᱫ ?
* ᱪᱮᱫᱟᱜ ᱜᱟᱹᱬᱤ ᱠᱚ ᱟᱥᱮᱱ ᱠᱚᱣᱟ ? 
* ᱡᱤᱞᱤᱧ ᱰᱟᱦᱟᱨ ᱫᱚ ᱛᱤᱥ ᱠᱚ ᱪᱟᱞᱟᱜ-ᱟ ?
