{{Infobox writer <!-- for more information see [[:Template:Infobox writer/doc]] -->
| name         = ᱢᱟᱭᱱᱚ ᱴᱩᱰᱩ (ᱦᱟᱸᱥᱫᱟᱜ)
| image        = Maina Tudu Receiving YUVA PURASKAR 2017.jpg
| imagesize    = 
| caption      = 
| pseudonym    = 
| birth_name   = ᱢᱟᱭᱱᱚ ᱴᱩᱰᱩ (᱑᱑.᱐᱓.᱑᱙᱘᱕ )
| birth_date   = {{Birth year and age|1985}}
| birth_place  = ᱟᱺᱫᱷᱟ.ᱨᱤᱭᱟ., ᱢᱚᱭᱩᱨᱵᱷᱚᱸᱡᱽ, ᱳᱰᱤᱥᱟ
| death_date   = 
| death_place  = 
| occupation   = ᱚᱱᱚᱞᱤᱭᱟ.
| nationality  = ᱥᱤᱧᱚᱛᱤᱭᱟᱹ
| period       = 
| genre        = 
| subject      =  
| movement     = 
| notableworks = 
| spouse       = 
| partner      = ᱨᱟᱢ ᱪᱚᱸᱫᱽᱨᱚ ᱴᱩᱰᱩ 
| children     = ᱞᱚᱢᱵᱳᱫᱷᱚᱨ, ᱠᱚᱨᱚᱱ
| relatives    = 
| influences   = 
| influenced   = 
| awards       = [[ᱠᱮᱸᱫᱽᱨᱚ ᱥᱟᱦᱤᱛᱭᱚ ᱮᱠᱟᱰᱮᱢᱤ ᱡᱩᱣᱟ.ᱱ ᱥᱤᱨᱯᱷᱟ.]] (᱒᱐᱑᱗)<ref name="Yuva Puraskar ::..">{{cite web | title=..:: SAHITYA Akademi | website=Yuva Puraskar ::.. | url=http://sahitya-akademi.gov.in/awards/yuva_samman_suchi.jsp | language=hr | access-date=2019-04-16}}</ref><br /> 
| signature    = 
| website      = 
| portaldisp   = 
}}

'''ᱢᱟᱭᱱᱚ ᱴᱩᱰᱩ''' (ᱦᱟᱸᱥᱫᱟᱜ) ([[ᱤᱝᱞᱤᱥ ᱯᱟᱹᱨᱥᱤ|ᱤᱝᱞᱤᱥ]]: Maina Tudu (Hansdah), ᱡᱟᱱᱟᱢ ᱺ ᱑᱑ ᱢᱟᱨᱪ ᱑᱙᱘᱕) ᱫᱚ ᱧᱩᱛᱩᱢᱟᱱ ᱥᱟᱱᱛᱟᱲᱤ ᱚᱱᱚᱞᱤᱭᱟ. ᱠᱟᱱᱟᱭ ᱾ ᱟᱡᱟᱜ ᱚᱱᱚᱬᱦᱮ ᱯᱩᱛᱷᱤ [[ᱢᱟᱨᱥᱟᱞ ᱰᱟᱦᱟᱨ]] ᱞᱟ.ᱜᱤᱫ ᱠᱮᱸᱫᱽᱨᱚ ᱥᱟᱦᱤᱛᱭᱚ ᱮᱠᱟᱰᱮᱢᱤ ᱱᱟᱣᱟ ᱫᱤᱞᱞᱤ ᱯᱟᱦᱴᱟ ᱠᱷᱚᱱ ᱒᱐᱑᱗ ᱥᱟᱞᱮ ᱨᱮ [[ᱡᱩᱣᱟ.ᱱ ᱥᱤᱨᱯᱷᱟ.]] ᱛᱮᱭ ᱢᱟ.ᱱ ᱥᱟᱨᱦᱟᱣ ᱟᱠᱟᱱᱟ ᱾ ᱚᱱᱟ ᱥᱟᱶᱛᱮ ᱥᱟᱱᱛᱟᱲ ᱥᱟᱶᱛᱟ ᱞᱟ.ᱜᱤᱫ ᱟᱡᱟᱜ ᱡᱚᱛᱚ ᱠᱷᱚᱱ ᱢᱟᱨᱟᱝ ᱮᱱᱮᱢ ᱫᱚ ᱥᱟᱱᱛᱟᱲᱤ ᱰᱤᱠᱥᱱᱟᱨᱤ (SANTALI DICTIONARY), ᱥᱟᱱᱛᱟᱲᱤᱼᱥᱟᱱᱛᱟᱲᱤᱼᱤᱝᱞᱤᱥ ᱯᱟ.ᱨᱥᱤ ᱛᱮ ᱚᱞ ᱛᱚᱞ ᱟᱠᱟᱱᱟ ᱟᱨ ᱡᱟᱦᱟᱸ ᱨᱮᱫᱚ ᱑᱐᱐᱘ ᱜᱚᱴᱟᱝ ᱥᱟᱦᱴᱟ ᱴᱷᱟᱶ ᱮ ᱧᱟᱢ ᱟᱠᱟᱫᱼᱟ ᱾ ᱟᱡ ᱫᱚ ᱱᱤᱛᱚᱜ ᱫᱷᱟ.ᱵᱤᱡ ᱛᱮ ᱢᱚᱬᱮ ᱜᱚᱴᱟᱝ ᱯᱩᱛᱷᱤᱭ ᱯᱟᱨᱥᱟᱞ ᱦᱩᱭ ᱟᱠᱟᱫᱼᱟ ᱾ ᱚᱱᱟ ᱯᱩᱛᱷᱤ ᱠᱚ ᱨᱮᱭᱟᱜ ᱧᱩᱛᱩᱢ ᱫᱚ ᱦᱩᱭᱩᱜ ᱠᱟᱱᱟ, ᱚᱞ ᱪᱤᱠᱤ ᱟ.ᱲᱟ. ᱜᱟᱵᱟᱱ, ᱥᱟᱱᱛᱟᱲᱤ ᱟ.ᱲᱟ. ᱵᱟᱜᱟᱱ, ᱢᱟᱨᱥᱟᱞ ᱰᱟᱦᱟᱨ, ᱟ.ᱨᱩᱯᱷᱮᱨᱟᱣ ᱟᱨ ᱨᱟᱢ ᱠᱟᱛᱷᱟ ᱾

==ᱡᱟᱱᱟᱢ==

ᱢᱟᱭᱱᱚ ᱴᱩᱰᱩ ᱫᱚ ᱑᱑.᱓.᱑᱙᱘᱕ ᱥᱟᱞᱮ ᱨᱮ ᱱᱟᱥᱮ ᱪᱚᱲᱟᱣᱜ ᱦᱟᱸᱥᱫᱟᱜ ᱵᱟ.ᱠᱷᱳᱞ ᱨᱮᱭ ᱡᱟᱱᱟᱢ ᱟᱠᱟᱱᱟ ᱾ ᱡᱟᱱᱟᱢ ᱟ.ᱛᱩ ᱧᱩᱛᱩᱢ ᱫᱚ ᱟᱺᱫᱷᱟ.ᱨᱤᱭᱟ. (ᱮᱫᱮᱞᱜᱷᱩᱴᱩ), ᱠᱩᱞᱤᱟᱱᱟ ᱵᱞᱚᱠ, ᱦᱚᱱᱚᱛ ᱺ ᱢᱚᱭᱩᱨᱵᱷᱚᱸᱡᱽ ᱟᱨ ᱯᱚᱱᱚᱛ ᱫᱚ ᱳᱰᱤᱥᱟ ᱾ ᱡᱟᱱᱟᱢ ᱵᱟᱵᱟᱦᱟᱜ ᱧᱩᱛᱩᱢ ᱫᱚ ᱠᱚᱨᱚᱱ ᱦᱟᱸᱥᱫᱟᱜ ᱾ ᱡᱟᱦᱟᱸᱭ ᱫᱚ ᱢᱤᱫ ᱟ.ᱰᱤ ᱠᱷᱟ.ᱴᱟ.ᱲᱤ ᱪᱟ.ᱥᱤ ᱦᱚᱲ ᱮ ᱛᱟᱦᱮᱸ ᱠᱟᱱᱟ ᱾ ᱚᱱᱟ ᱥᱟᱶᱛᱮ ᱥᱟᱶᱛᱟ ᱨᱮᱭᱟᱜ ᱨᱟᱭᱨᱤᱛ, ᱞᱟ.ᱭ ᱞᱟᱠᱪᱟᱨ ᱟᱨ ᱵᱚᱸᱜᱟ ᱵᱳᱨᱳ ᱫᱟᱲᱮ ᱛᱮ ᱢᱤᱫ ᱥᱟᱝ ᱯᱮᱨᱮᱡ ᱦᱚᱲ ᱮ ᱛᱟᱦᱮᱸ ᱠᱟᱱᱟ ᱾ ᱟᱨ ᱟᱭᱳ ᱣᱟᱜ ᱧᱩᱛᱩᱢ ᱫᱚ ᱠᱟ.ᱨᱢᱤ ᱦᱟᱸᱥᱫᱟᱜ ᱾ ᱡᱟᱦᱟᱸᱭ ᱫᱚ ᱢᱤᱫ ᱟ.ᱰᱤ ᱥᱚᱱᱚᱛ, ᱱᱮᱢᱚᱥ, ᱟᱨ ᱠᱷᱟ.ᱴᱟ.ᱲᱤ ᱠᱩᱲᱤ ᱦᱚᱯᱚᱱ ᱮ ᱛᱟᱦᱮᱸ ᱠᱟᱱᱟ ᱾ ᱢᱟᱭᱱᱚ ᱴᱩᱰᱩ ᱨᱤᱱ ᱵᱚᱭᱦᱟ ᱫᱚ ᱟᱡ ᱢᱮᱥᱟ ᱠᱟᱛᱮ ᱑᱐ ᱦᱚᱲ ᱟᱠᱚ ᱾ ᱟᱡ ᱥᱮᱞᱮᱫ ᱠᱟᱛᱮ ᱘ ᱦᱚᱲ ᱠᱩᱲᱤ ᱵᱚᱭᱦᱟ ᱟᱨ ᱵᱟᱨ ᱦᱚᱲ ᱫᱚ ᱠᱚᱲᱟ ᱵᱚᱭᱦᱟ ᱟᱡ ᱫᱟᱫᱟ ᱛᱤᱠᱤᱱ ᱢᱮᱱᱟᱜ ᱠᱤᱱᱟ ᱾ ᱟᱡᱤᱡ ᱢᱟᱨᱟᱝ ᱫᱟᱫᱟ ᱥᱳᱢᱱᱟᱛᱷ ᱦᱟᱸᱥᱫᱟᱜ ᱫᱚ ᱢᱤᱫ ᱧᱩᱛᱩᱢᱟᱱ ᱚᱱᱚᱞᱤᱭᱟ. ᱟᱨ ᱥᱟᱶᱛᱟ ᱥᱩᱥᱟ.ᱨᱤᱭᱟ. ᱠᱟᱱᱟᱭ ᱾ ᱱᱩᱱᱟ.ᱝ ᱵᱚᱭᱦᱟ ᱠᱚ ᱛᱟᱞᱟᱨᱮ ᱟᱡ ᱫᱚ ᱡᱚᱛᱚ ᱠᱷᱚᱱ ᱦᱩᱰᱤᱧ ᱠᱩᱲᱤ ᱠᱟᱱᱟᱭ ᱾ ᱢᱟᱭᱱᱚ ᱛᱤᱱ ᱡᱚᱦᱚᱜ ᱵᱟᱨ ᱯᱮ ᱥᱮᱨᱢᱟ ᱩᱢᱮᱨ ᱛᱟᱭ ᱛᱟᱦᱮᱸ ᱠᱟᱱᱟ, ᱩᱱ ᱡᱚᱦᱚᱜ ᱨᱮᱜᱮ ᱟᱡ ᱟᱭᱳ ᱫᱚᱭ ᱵᱚᱸᱜᱟ ᱫᱤᱥᱚᱢ ᱞᱮᱱᱟ ᱾ ᱤᱠᱷᱟ.ᱱ ᱥᱟᱸᱜᱮ ᱵᱚᱭᱦᱟ ᱠᱚᱣᱟᱜ ᱫᱩᱞᱟ.ᱲ ᱛᱟᱞᱟ ᱨᱮᱭ ᱦᱟᱨᱟ ᱟᱠᱟᱱ ᱠᱷᱟ.ᱛᱤᱨ ᱟᱭᱳ ᱫᱩᱞᱟ.ᱲ ᱨᱮᱭᱟᱜ ᱟᱱᱟᱴ ᱵᱟᱭ ᱟ.ᱭᱠᱟ.ᱣ ᱟᱠᱟᱜᱼᱟ ᱟᱨ ᱨᱮᱸᱜᱮᱡ ᱨᱮᱭᱟᱜ ᱦᱚᱸ ᱟ.ᱰᱤ ᱡᱟᱞᱟ ᱫᱚ ᱵᱟᱭ ᱵᱩᱡᱷᱟ.ᱣ ᱧᱟᱢ ᱟᱠᱟᱫᱼᱟ ᱾

==ᱥᱮᱪᱮᱫ ᱟᱨ ᱜᱷᱟᱨᱚᱸᱡᱽ==

ᱢᱟᱭᱱᱚ ᱴᱩᱰᱩ ᱨᱤᱱ ᱟᱡ ᱫᱟ.ᱭ ᱛᱮᱠᱚ ᱮᱭᱟᱭ ᱦᱚᱲ ᱠᱚ ᱛᱟᱦᱮᱸ ᱠᱟᱱᱟ, ᱤᱠᱷᱟ.ᱱ ᱚᱠᱚᱭ ᱦᱚᱸ ᱤᱛᱩᱱ ᱟᱥᱲᱟ ᱫᱚ ᱵᱟᱠᱚ ᱞᱮᱵᱮᱫ ᱟᱠᱟᱫ ᱛᱟᱦᱮᱸᱫ ᱾ ᱟᱡ ᱱᱟᱥᱮᱭ ᱦᱟᱨᱟ ᱵᱟᱲᱟᱜ ᱛᱮ ᱟᱡ ᱫᱟᱫᱟ ᱛᱤᱠᱤᱱ ᱫᱚ ᱱᱟᱥᱮ ᱠᱤᱱ ᱚᱞ ᱯᱟᱲᱦᱟᱣ ᱟᱠᱟᱱ ᱛᱟᱦᱮᱸᱫ ᱾ ᱚᱱᱟᱛᱮ ᱟᱡ ᱵᱟᱵᱟ ᱜᱮᱭ ᱢᱮᱱ ᱠᱮᱜᱼᱟ ᱦᱚᱯᱚᱱ ᱢᱟ.ᱭ ᱦᱚᱸ ᱤᱛᱩᱱ ᱟᱥᱲᱟ ᱛᱮ ᱫᱚ ᱵᱚᱱ ᱵᱷᱮᱡᱟ ᱮ ᱜᱮᱭᱟ ᱾ 

ᱡᱟᱦᱟᱸ ᱠᱷᱟ.ᱛᱤᱨ ᱑᱙᱙᱐ ᱥᱟᱞᱮᱨᱮ ᱚᱱᱫᱷᱟᱨᱤ ᱭᱩ.ᱯᱤ. ᱟᱥᱲᱟ ᱨᱮᱜᱮ ᱟᱡᱟᱜ ᱥᱮᱪᱮᱫ ᱫᱚᱭ ᱮᱛᱚᱦᱚᱵ ᱞᱮᱫ ᱛᱟᱦᱮᱸᱫ ᱾ ᱚᱸᱰᱮ ᱕ ᱪᱟᱱᱚᱪ ᱫᱷᱟ.ᱵᱤᱡ ᱥᱟ.ᱛ ᱠᱟᱛᱮ ᱖ ᱟᱨ ᱗ ᱪᱟᱱᱚᱪ ᱫᱚ ᱚᱥᱚᱱᱡᱚᱰᱟ ᱠᱚᱱᱭᱟᱥᱨᱚᱢ ᱠᱷᱚᱱ ᱮ ᱥᱟ.ᱛ ᱠᱮᱜᱼᱟ ᱾ ᱤᱱᱟ. ᱛᱟᱭᱚᱢ ᱢᱮᱴᱨᱤᱠ ᱯᱟᱲᱦᱟᱣᱜ ᱞᱟ.ᱜᱤᱫ ᱛᱮᱫᱚ ᱠᱮᱯᱤᱴᱟᱞ ᱜᱟᱞᱥ ᱦᱟᱭᱥᱠᱩᱞ, ᱵᱷᱩᱵᱽᱱᱮᱥᱚᱨ, ᱭᱩᱱᱤᱴ ᱼ ᱒ ᱦᱚᱥᱴᱮᱞ ᱨᱮᱠᱚ ᱵᱷᱩᱨᱛᱤ ᱠᱟᱫᱮᱭᱟ ᱾ ᱚᱸᱰᱮ ᱵᱟᱨ ᱥᱮᱨᱢᱟ ᱘ ᱟᱨ ᱙ ᱪᱟᱱᱚᱪ ᱯᱟᱲᱦᱟᱣ ᱥᱟ.ᱛ ᱛᱟᱭᱚᱢ ᱚᱲᱟᱜ ᱦᱚᱲ ᱟᱠᱚ ᱠᱩᱥᱤ ᱛᱮ ᱑᱙᱙᱘ ᱥᱟᱞᱮ ᱨᱮᱠᱚ ᱡᱟᱶᱟᱭ ᱠᱟᱫᱮᱭᱟ ᱾ ᱟᱡᱟᱜ ᱫᱚ ᱟ.ᱰᱤ ᱵᱟ.ᱲᱛᱤ ᱟᱸᱥ ᱛᱟᱦᱮᱸ ᱠᱟᱱᱟ ᱡᱟᱶᱟᱭ ᱢᱟᱬᱟᱝ ᱨᱮ ᱜᱮᱞ ᱪᱟᱱᱚᱪ ᱥᱟ.ᱛ ᱨᱮᱭᱟᱜ ᱾ ᱤᱠᱷᱟ.ᱱ ᱠᱚᱯᱟᱲ ᱵᱟᱭ ᱜᱚᱲᱚ ᱟᱫᱮᱭᱟ ᱾ ᱚᱱᱟᱛᱮ ᱡᱟᱶᱟᱭ ᱚᱲᱟᱜ ᱠᱷᱚᱱ ᱜᱮ ᱑᱐ ᱪᱟᱱᱚᱪ ᱮ ᱥᱟ.ᱛ ᱞᱮᱜᱼᱟ ᱒᱐᱐᱑ ᱥᱟᱞᱮ ᱨᱮ ᱢᱩᱱᱤᱥᱤ ᱯᱟᱞᱤᱴᱤ ᱦᱟᱭᱥᱠᱩᱞ ᱜᱟᱱᱫᱷᱤᱜᱨᱟᱢ, ᱥᱤᱱᱫᱷᱤᱭᱟ, ᱵᱤᱥᱟᱠᱷᱟᱯᱟᱴᱱᱟᱢ ᱠᱷᱚᱱ ᱾ ᱱᱤᱭᱟ. ᱚᱠᱛᱚ ᱨᱮᱜᱮ ᱟᱡᱤᱡ ᱢᱟᱨᱟᱝ ᱠᱚᱲᱟ ᱜᱤᱫᱽᱨᱟ.ᱭ ᱡᱟᱱᱟᱢ ᱮᱱᱟ ᱾ ᱤᱱᱟ. ᱛᱟᱭᱚᱢ ᱒᱐᱐᱔ ᱥᱟᱞᱮᱨᱮ ᱥᱩᱱᱟᱵᱮᱰᱟ ᱛᱤᱨᱞᱟ. ᱵᱤᱨᱫᱟ.ᱜᱟᱲ, ᱥᱩᱱᱟᱵᱮᱰᱟ, ᱳᱰᱤᱥᱟ ᱠᱷᱚᱱ ᱪᱮᱛᱟᱱ ᱛᱟᱱᱟᱞᱟ ᱫᱚᱭ ᱥᱟ.ᱛ ᱞᱮᱫ ᱛᱟᱦᱮᱸᱫ ᱾ ᱤᱱᱟ. ᱛᱟᱭᱚᱢ ᱜᱨᱟᱡᱩᱣᱮᱥᱳᱱ ᱞᱟ.ᱜᱤᱫ ᱫᱚ ᱵᱤ.ᱟᱨ. ᱟᱢᱵᱮᱫᱽᱠᱚᱨ ᱳᱯᱮᱱ ᱭᱩᱱᱤᱵᱷᱚᱨᱥᱤᱴᱤ ᱨᱮᱭ ᱚᱞ ᱠᱮᱜᱼᱟ ᱾ ᱥᱟᱱᱛᱟᱲᱤ ᱯᱟ.ᱨᱥᱤ ᱞᱟ.ᱜᱤᱫ ᱚᱞ ᱪᱤᱠᱤ ᱚᱞ ᱫᱚ ᱜᱤᱫᱽᱨᱟ. ᱠᱷᱚᱱ ᱜᱮᱭ ᱥᱮᱬᱟ ᱟᱠᱟᱫ ᱛᱟᱦᱮᱸᱫ ᱾ ᱤᱠᱷᱟ.ᱱ ᱡᱟᱶᱟᱭ ᱠᱟᱛᱮ ᱵᱤᱥᱟᱠᱷᱟᱯᱟᱴᱱᱟᱢ ᱨᱮ ᱛᱟᱦᱮᱸᱱ ᱚᱠᱛᱚ ᱨᱮ ᱚᱞ ᱪᱤᱠᱤ ᱚᱞᱚᱜ ᱨᱮᱭᱟᱜ ᱛᱟᱠ ᱮ ᱧᱟᱢ ᱠᱮᱫ ᱠᱷᱟᱱ ᱚᱸᱰᱮ ᱠᱷᱚᱱ ᱜᱮ ᱥᱚᱱᱮᱨ ᱫᱷᱟ.ᱵᱤᱡ ᱮ ᱚᱞ ᱥᱟ.ᱛ ᱠᱮᱫᱼᱟ ᱾ ᱢᱟᱭᱱᱚ ᱴᱩᱰᱩ ᱞᱟ.ᱜᱤᱫ ᱥᱮᱪᱮᱫ ᱨᱮᱭᱟᱜ ᱢᱤᱢᱤᱫ ᱥᱤᱬᱤ ᱜᱷᱟᱱᱮ ᱜᱮ ᱮᱥᱮᱫ ᱛᱟᱦᱮᱸ ᱠᱟᱱᱟ, ᱤᱠᱷᱟ.ᱱ ᱟᱡᱤᱡ ᱡᱤᱛᱟ. ᱟᱡ ᱥᱟᱶᱨᱮ ᱟᱡᱤᱡ ᱡᱟᱱᱟᱢ ᱵᱟᱵᱟ ᱞᱮᱠᱟ ᱜᱷᱟᱱᱮ ᱜᱮᱭ ᱛᱤᱸᱜᱩ ᱛᱟᱦᱮᱸ ᱟᱠᱟᱱᱟ ᱾ ᱟᱨ ᱵᱟᱝ ᱜᱟᱱᱚᱜᱟᱜ ᱠᱚᱭ ᱜᱟᱱ ᱤᱫᱤ ᱚᱪᱚ ᱟᱠᱟᱜᱼᱟ ᱾ ᱟᱨ ᱡᱤᱭᱚᱱ ᱨᱮ ᱥᱮᱪᱮᱫ ᱨᱮᱭᱟᱜ ᱥᱤᱬᱤ ᱫᱚ ᱵᱟ.ᱲᱛᱤ ᱠᱷᱚᱱ ᱵᱟ.ᱲᱛᱤ ᱫᱮᱡᱚᱜ ᱨᱮᱭᱟᱜ ᱟᱡᱟᱜ ᱟᱸᱥ ᱾ 

ᱟᱡᱤᱡ ᱡᱤᱛᱟ., ᱨᱟᱢ ᱪᱚᱸᱫᱽᱨᱚ ᱴᱩᱰᱩ ᱫᱚ ᱢᱤᱫ ᱥᱚᱨᱠᱟᱨᱤ ᱪᱟ.ᱠᱤᱨᱤᱭᱟ. ᱥᱟᱶᱼᱥᱟᱶ ᱛᱮ ᱢᱤᱫ ᱧᱩᱛᱩᱢᱟᱱ ᱥᱟᱱᱛᱟᱲᱤ ᱚᱱᱚᱞᱤᱭᱟ. ᱟᱨ ᱥᱟᱶᱛᱟ ᱥᱩᱥᱟ.ᱨᱤᱭᱟ. ᱠᱟᱱᱟᱭ ᱾ ᱟᱡ ᱨᱤᱱ ᱫᱚ ᱵᱟᱨᱭᱟ ᱦᱚᱯᱚᱱ, ᱞᱚᱢᱵᱳᱫᱷᱚᱨ ᱴᱩᱰᱩ ᱟᱨ ᱠᱚᱨᱚᱱ ᱴᱩᱰᱩ ᱾

==ᱥᱟᱶᱦᱮᱫ ᱮᱱᱮᱢ==

ᱟᱡ ᱫᱚ ᱜᱤᱫᱽᱨᱟ. ᱠᱷᱚᱱ ᱥᱮᱨᱮᱧ, ᱜᱟᱭᱟᱱ ᱮᱢᱟᱱ ᱠᱚ ᱟᱥᱲᱟ ᱚᱞᱚᱜ ᱡᱚᱦᱚᱜ ᱮ ᱚᱞ ᱛᱟᱦᱮᱸᱫ ᱾ ᱟᱡ ᱵᱟᱵᱟ ᱫᱚ ᱥᱟᱱᱛᱟᱲᱤ ᱥᱟᱶᱛᱟ ᱨᱮᱭᱟᱜ ᱨᱟᱭ ᱨᱤᱛ, ᱟ.ᱨᱤᱪᱟ.ᱞᱤ, ᱞᱟ.ᱭ ᱞᱟᱠᱪᱟᱨ ᱛᱮ ᱥᱚᱝ ᱯᱩᱨᱩᱱ ᱦᱚᱲ ᱮ ᱛᱟᱦᱮᱸ ᱠᱟᱱᱟ ᱾ ᱚᱱᱟᱛᱮ ᱚᱱᱟ ᱠᱚ ᱚᱞ ᱛᱚᱞ ᱫᱚᱦᱚᱭ ᱞᱟ.ᱜᱤᱫ ᱛᱮᱜᱮ ᱢᱟᱭᱱᱚ ᱛᱤᱱ ᱡᱚᱦᱚᱜ ᱓ ᱪᱟᱱᱚᱪ ᱮ ᱚᱞᱚᱜ ᱠᱟᱱ ᱛᱟᱦᱮᱸᱫ, ᱩᱱ ᱡᱚᱦᱚᱜ ᱠᱷᱚᱱ ᱜᱮ ᱟᱡ ᱵᱟᱵᱟ ᱫᱚ ᱚᱱᱟ ᱠᱚ ᱚᱞ ᱛᱚᱞ ᱫᱚᱦᱚ ᱠᱟᱛᱮ ᱯᱚᱛᱚᱵ ᱯᱩᱛᱷᱤ ᱵᱮᱱᱟᱣ ᱨᱮᱭᱟᱜ ᱮ ᱢᱮᱛᱟ ᱟᱫᱮ ᱛᱟᱦᱮᱸᱫ ᱾ ᱟᱨ ᱤᱱᱟ. ᱠᱟᱛᱷᱟ ᱠᱷᱚᱱ ᱜᱮ ᱚᱱᱚᱞ, ᱚᱱᱚᱬᱦᱮ, ᱠᱟᱛᱷᱟ, ᱠᱟ.ᱦᱱᱤ ᱠᱚ ᱚᱞᱼᱛᱚᱞ ᱨᱮᱭᱟᱜ ᱫᱟᱲᱮᱭ ᱧᱟᱢ ᱞᱮᱜᱼᱟ ᱾ ᱤᱠᱷᱟ.ᱱ ᱟᱡ ᱵᱟᱵᱟ ᱴᱷᱮᱱ ᱠᱷᱚᱱ ᱥᱟᱶᱛᱟ ᱠᱟᱛᱷᱟ ᱛᱩᱢᱟ.ᱞ ᱫᱚᱦᱚ ᱠᱟᱛᱮ ᱵᱟᱭ ᱚᱞ ᱫᱚᱦᱚ ᱫᱟᱲᱮᱭᱟᱫ ᱨᱮᱭᱟᱜ ᱫᱩᱠᱷ ᱫᱚ ᱟᱡ ᱴᱷᱮᱱ ᱡᱟᱭᱡᱩᱜᱽ ᱞᱟ.ᱜᱤᱫ ᱪᱷᱟᱯᱟ ᱠᱟᱛᱮ ᱛᱟᱦᱮᱸ ᱫᱚᱦᱚ ᱮᱱᱟ ᱾ 

ᱥᱟᱶᱛᱟ ᱨᱮᱭᱟᱜ ᱛᱤᱱᱟ.ᱝ ᱜᱟᱱ ᱨᱩᱯ ᱨᱚᱝ ᱢᱟᱭᱱᱚ ᱫᱚ ᱵᱟᱝ ᱥᱚᱵᱷᱟᱜ ᱞᱮᱠᱟᱭ ᱧᱮᱞ ᱠᱷᱟ.ᱛᱤᱨ ᱜᱮ ᱚᱱᱟ ᱠᱟᱛᱷᱟ ᱠᱚᱜᱮ ᱟᱡᱟᱜ ᱚᱱᱚᱞ, ᱚᱱᱚᱬᱦᱮ, ᱟᱨ ᱠᱟ.ᱦᱱᱤ ᱯᱩᱛᱷᱤ ᱠᱚᱨᱮ ᱫᱚᱭ ᱚᱞ ᱟᱠᱟᱫᱼᱟ ᱾ ᱞᱟ.ᱠᱛᱤ ᱠᱷᱚᱱ ᱵᱟ.ᱲᱛᱤ ᱦᱟᱺᱰᱤ ᱯᱟ.ᱨᱩᱣᱟ. ᱧᱩ ᱟᱨ ᱚᱞᱚᱜ ᱯᱚᱲᱦᱚᱱ ᱵᱟ.ᱜᱤ ᱠᱟᱛᱮ ᱵᱟᱡᱟᱨ ᱱᱟᱞᱦᱟ ᱱᱟᱢᱟᱞ ᱠᱟ.ᱢᱤ ᱥᱮᱱᱚᱜ ᱫᱚ ᱟ.ᱰᱤ ᱜᱮ ᱵᱤᱨᱩᱫᱷ ᱟ.ᱜᱩ ᱟᱠᱟᱜ ᱟᱭ ᱾ ᱪᱟᱥ ᱠᱟ.ᱢᱤ, ᱚᱞᱚᱜ ᱯᱚᱲᱦᱚᱱ ᱵᱟ.ᱜᱤ ᱠᱟᱛᱮ ᱥᱤᱧ ᱧᱤᱫᱟ. ᱯᱟᱛᱟ ᱡᱟᱛᱨᱟ ᱮᱱᱮᱡ ᱫᱚ ᱟ.ᱰᱤ ᱛᱮᱫ ᱮ ᱵᱤᱨᱩᱫᱷᱼᱟ ᱾ ᱢᱤᱫ ᱱᱟᱥᱮ ᱪᱚᱲᱟᱣᱜ ᱚᱲᱟᱜ ᱨᱮ ᱡᱟᱱᱟᱢ ᱠᱟᱛᱮ ᱨᱮᱦᱚᱸ ᱜᱤᱫᱽᱨᱟ. ᱠᱷᱚᱱ ᱜᱮ ᱥᱟᱸᱶᱦᱮᱫ ᱠᱟ.ᱢᱤᱨᱮ ᱟ.ᱰᱤᱭ ᱨᱟ.ᱥᱠᱟ.ᱜ ᱛᱟᱦᱮᱸᱫᱚᱜ ᱾ ᱚᱱᱟᱛᱮ ᱨᱮᱸᱜᱮᱡ ᱱᱟᱪᱟᱨ ᱦᱚᱲ ᱠᱚ ᱥᱮᱪᱮᱫ ᱠᱟᱛᱮ ᱞᱟᱦᱟᱱᱛᱤᱜ ᱞᱟ.ᱜᱤᱫ ᱚᱱᱚᱬᱦᱮ, ᱠᱟ.ᱦᱱᱤ ᱯᱚᱛᱚᱵ ᱦᱚᱛᱮᱛᱮ ᱦᱚᱲ ᱠᱚ ᱞᱟ.ᱭ ᱟᱠᱚ ᱠᱟᱱᱟ ᱾ 

ᱱᱚᱝᱠᱟᱱ ᱪᱤᱨᱜᱟ.ᱞ ᱟᱲᱟᱝ ᱫᱚ All India Radio ᱦᱚᱛᱮ ᱛᱮᱦᱚᱸ ᱚᱱᱚᱬᱦᱮ ᱞᱮᱠᱟᱛᱮ ᱯᱟᱥᱱᱟᱣ ᱮᱫ ᱟᱭ ᱾ ᱥᱟᱱᱛᱟᱲ ᱟᱲᱟᱝ ᱟᱞᱚ ᱟᱫᱚᱜ ᱢᱟ ᱫᱤᱥᱟ.ᱠᱟᱛᱮ ᱟᱨ ᱥᱟᱱᱛᱟᱲᱤ ᱯᱟ.ᱨᱥᱤ ᱠᱮᱴᱮᱡᱽ ᱞᱟ.ᱜᱤᱫ ᱥᱟᱱᱛᱟᱲᱤ ᱟ.ᱲᱟ. ᱵᱟᱜᱟᱱ ᱯᱩᱛᱷᱤ (Santali Dictionary,1008 pages ᱨᱮᱱᱟᱜ)<ref name="Disomart">{{cite web | title=Santali Dictionary(Olchiki-Olchiki-English) by Mrs. Maina Tudu(Hansdah) – Disomart | website=Disomart | url=https://disomart.com/product/santali-dictionaryolchiki-olchiki-english-by-mrs-maina-tuduhansdah/ | access-date=2019-04-16}}</ref>ᱦᱚᱸᱭ ᱚᱞ ᱛᱚᱞ ᱟᱠᱟᱜᱼᱟ ᱾ ᱥᱟᱱᱛᱟᱲ ᱟᱲᱟᱝ ᱨᱮᱱᱟᱜ ᱯᱚᱱᱚᱛ ᱵᱟ.ᱱᱩᱜ ᱛᱮ ᱱᱟᱞᱦᱟ ᱛᱩᱢᱟ.ᱞ ᱞᱟ.ᱜᱤᱫ ᱪᱷᱤᱛᱭᱟᱹᱣ ᱟᱠᱟᱱ ᱥᱟᱱᱛᱟᱲ ᱠᱚ ᱡᱩᱢᱤᱫᱽ ᱠᱚ ᱞᱟ.ᱜᱤᱫ ᱥᱮᱨᱮᱧ ᱠᱚᱭ ᱚᱞᱟ ᱾ ᱚᱱᱟ ᱥᱮᱨᱮᱧ ᱠᱚ ᱫᱚ ᱫᱤᱥᱚᱢ ᱡᱟᱠᱟᱛ ᱞᱮᱠᱟᱱ ᱞᱮᱠᱟᱱ ᱥᱮᱱᱮᱞᱮᱫ ᱨᱮ ᱥᱮᱨᱮᱧ ᱟ.ᱜᱩᱜ ᱠᱟᱱᱟ ᱾ ᱚᱱᱟ ᱥᱮᱨᱮᱧ ᱠᱚ ᱞᱟ.ᱜᱤᱫ ᱦᱚᱸ ᱟ.ᱰᱤ ᱜᱮ ᱥᱟᱨᱦᱟᱣᱱᱟᱭ ᱧᱟᱢ ᱟ.ᱜᱩ ᱟᱠᱟᱜᱼᱟ ᱾ ᱫᱷᱟ.ᱨᱛᱤ ᱡᱟᱠᱟᱛ ᱯᱟᱥᱱᱟᱣ ᱟᱠᱟᱱ ᱥᱟᱱᱛᱟᱲ ᱠᱚ ᱩᱥᱟ.ᱨᱟᱛᱮ ᱚᱞ ᱪᱤᱠᱤ ᱛᱮ ᱥᱮᱪᱮᱫ ᱠᱚ ᱞᱟ.ᱜᱤᱫ ᱭᱩᱴᱩᱵᱽ ᱪᱟᱱᱮᱞ (Youtube) ᱨᱮ ᱥᱟᱱᱛᱟᱲᱤ ᱮᱡᱩᱠᱮᱥᱚᱱ ᱯᱨᱚᱜᱨᱟᱢ ᱮ ᱩᱪᱷᱟ.ᱱ ᱮᱫᱼᱟ ᱾ ᱚᱱᱟ ᱥᱮᱪᱮᱫ ᱦᱚᱨ ᱟ.ᱰᱤ ᱜᱟᱱ ᱦᱚᱲ ᱯᱟᱸᱡᱟ ᱠᱟᱛᱮ ᱟ.ᱰᱤ ᱥᱟᱨᱦᱟᱣᱱᱟᱭ ᱧᱟᱢ ᱟᱠᱟᱜᱼᱟ ᱾ ᱱᱚᱝᱠᱟᱱ ᱥᱟᱶᱛᱟ ᱥᱩᱥᱟ.ᱨ ᱠᱟ.ᱢᱤ ᱟᱨ ᱥᱟᱶᱛᱟ ᱞᱟᱦᱟᱱᱛᱤᱭᱟᱱ ᱚᱱᱚᱞ ᱠᱷᱟ.ᱛᱤᱨ ᱥᱤᱧᱚᱛ ᱫᱤᱥᱚᱢ ᱯᱟᱦᱴᱟ ᱠᱷᱚᱱ ᱠᱮᱸᱫᱽᱨᱚ ᱥᱟᱦᱤᱛᱭᱚ ᱮᱠᱟᱰᱮᱢᱤ ᱡᱩᱣᱟ.ᱱ ᱥᱤᱨᱯᱷᱟ. ᱒᱐᱑᱗,ᱛᱮᱠᱚ ᱥᱚᱢᱢᱟᱱ ᱟᱠᱟᱫᱮᱭᱟ ᱾ ᱵᱷᱟᱨᱚᱛ ᱡᱟᱠᱟᱛ ᱚᱱᱚᱞᱤᱭᱟ. ᱜᱟᱶᱛᱟ (AISWA)ᱯᱟᱦᱟᱴᱟ ᱠᱷᱚᱱ ᱦᱚᱸ ᱟᱡᱟᱜ ᱥᱟᱶᱛᱟ ᱥᱩᱥᱟ.ᱨ ᱚᱞ ᱠᱚ ᱧᱮᱞ ᱠᱟᱛᱮ ᱢᱟ.ᱱ ᱥᱟᱠᱟᱢ ᱮᱢ ᱠᱟᱛᱮ ᱠᱚ ᱥᱟᱨᱦᱟᱣ ᱟᱠᱟᱫᱮᱭᱟ ᱾

==ᱯᱟᱨᱥᱟᱞ ᱟᱠᱟᱱ ᱯᱩᱛᱷᱤ ᱠᱚ==

* ᱑. '''ᱚᱞ ᱪᱤᱠᱤ ᱟ.ᱲᱟ. ᱜᱟᱵᱟᱱ''' (ᱨᱚᱱᱚᱲ) ᱼ ᱒᱐᱑᱔ <ref>https://gatewaylitfest.com/4282-2/ Books by Maina tudu</ref>

* ᱒. '''ᱥᱟᱱᱛᱟᱲᱤ ᱟ.ᱲᱟ. ᱵᱟᱜᱟᱱ''' (SANTALI DICTIONARY), Ol chiki - Ol chiki - English Script, Pages - 1008. - ᱒᱐᱑᱕

* ᱓. '''ᱢᱟᱨᱥᱟᱞ ᱰᱟᱦᱟᱨ''' (ᱚᱱᱚᱬᱦᱮ) - ᱒᱐᱑᱖ (ᱥᱟᱦᱤᱛᱭᱚ ᱮᱠᱟᱰᱮᱢᱤ ᱡᱩᱣᱟ.ᱱ ᱥᱤᱨᱯᱷᱟ. ᱟᱢᱮᱴ ᱯᱩᱛᱷᱤ) ᱾

* ᱔. '''ᱟ.ᱨᱩᱯᱷᱮᱨᱟᱣ''' (ᱚᱱᱚᱞ) - ᱒᱐᱑᱖ 

* ᱕. '''ᱨᱟᱢ ᱠᱟᱛᱷᱟ''' (ᱦᱤᱱᱫᱤ ᱯᱩᱛᱷᱤ ᱼ ᱵᱟᱞ ᱨᱟᱢ ᱠᱚᱛᱷᱟ ᱠᱷᱚᱱ ᱛᱚᱨᱡᱚᱢᱟ) - ᱒᱐᱑᱗ ᱾

ᱱᱚᱣᱟ ᱠᱚ ᱥᱟᱶᱛᱮ ᱟᱭᱢᱟ ᱯᱚᱛᱚᱵ, ᱯᱩᱛᱷᱤ ᱯᱟᱨᱥᱟᱞ ᱛᱟᱺᱜᱤ ᱨᱮ ᱢᱮᱱᱟᱜᱼᱟ ᱾

==ᱢᱟ.ᱱ ᱥᱤᱨᱯᱷᱟ.==

* ᱑. "'''ᱡᱩᱣᱟ.ᱱ ᱥᱤᱨᱯᱷᱟ.'''" ᱼ ᱒᱐᱑᱗ (ᱠᱮᱸᱫᱽᱨᱚ ᱥᱟᱦᱤᱛᱭᱚ ᱮᱠᱟᱰᱮᱢᱤ, ᱱᱟᱣᱟ ᱫᱤᱞᱞᱤ ᱯᱟᱦᱴᱟ ᱠᱷᱚᱱ)<ref name="Tribuneindia News Service 2017">{{cite web | title=Literary award for 24 young writers | website=Tribuneindia News Service | date=December 23, 2017 | url=https://www.tribuneindia.com/news/chandigarh/literary-award-for-24-young-writers/517725.html | access-date=April 16, 2019}}</ref>

* ᱒. ᱥᱤᱫᱽ ᱥᱟᱠᱟᱢ - ᱒᱐᱑᱗ (ᱵᱷᱟᱨᱚᱛ ᱡᱟᱠᱟᱛ ᱥᱟᱱᱛᱟᱲᱤ ᱚᱱᱚᱞᱤᱭᱟ.ᱜᱟᱶᱛᱟ ᱯᱟᱦᱴᱟ ᱠᱷᱚᱱ)

* ᱓. "''''ᱜᱚᱨᱚᱵᱟᱱ ᱦᱚᱯᱚᱱ ᱮᱨᱟ'''" ᱢᱟ.ᱱ ᱦᱟᱞᱟᱝ ᱼ ᱒᱐᱑᱘ (ᱠᱤᱥᱩᱱ ᱵᱟᱜᱟᱱ ᱜᱟᱶᱛᱟ, ᱥᱩᱠᱟ.ᱯᱩᱰᱟ., ᱢᱚᱭᱩᱨᱵᱷᱚᱸᱡᱽ, ᱳᱰᱤᱥᱟ ᱯᱟᱦᱴᱟ ᱠᱷᱚᱱ ᱾)

==ᱡᱩᱦᱩᱲᱟ.ᱣ ᱨᱮ==

ᱢᱟᱭᱱᱚ ᱴᱩᱰᱩ ᱫᱚ ᱵᱷᱟᱨᱚᱛ ᱡᱟᱠᱟᱛ ᱨᱮᱭᱟᱜ ᱟᱭᱢᱟ ᱜᱟᱶᱛᱟ ᱥᱟᱶ ᱦᱚᱸ ᱡᱩᱦᱩᱲᱟ.ᱣᱨᱮ ᱢᱮᱱᱟᱭᱟ ᱾ 

* ᱵᱷᱟᱨᱚᱛ ᱡᱟᱠᱟᱛ ᱥᱟᱱᱛᱟᱲᱤ ᱚᱱᱚᱞᱤᱭᱟ. ᱜᱟᱶᱛᱟ ᱨᱤᱱᱤᱡ ᱡᱤᱵᱚᱱ ᱵᱷᱳᱨ ᱥᱚᱦᱮᱛ ᱾

* ᱵᱷᱟᱨᱚᱛ ᱡᱟᱠᱟᱛ ᱥᱟᱱᱛᱟᱲᱤ ᱚᱱᱚᱞᱤᱭᱟ. ᱜᱟᱶᱛᱟ ᱳᱰᱤᱥᱟ ᱪᱟᱸᱜᱟ ᱨᱤᱱᱤᱡ ᱡᱤᱵᱚᱱ ᱵᱷᱳᱨ ᱥᱚᱦᱮᱛ ᱾

* ᱡᱩᱣᱟ.ᱱ ᱚᱱᱚᱞᱤᱭᱟ. ᱜᱟᱶᱛᱟ, ᱡᱟᱢᱥᱮᱫᱽᱯᱩᱨ, ᱡᱷᱟᱨᱠᱷᱚᱸᱰ ᱨᱤᱱᱤᱡ ᱡᱤᱵᱚᱱ ᱵᱷᱳᱨ ᱥᱚᱦᱮᱛ ᱾

* ᱥᱟᱶᱦᱮᱫ ᱟᱲᱟᱝ ᱯᱟᱛᱷᱟᱢ ᱨᱤᱱᱤᱡ ᱡᱤᱵᱚᱱ ᱵᱷᱳᱨ ᱥᱚᱦᱮᱛ ᱾

==ᱥᱟ.ᱠᱷᱭᱟ.ᱛ==
{{Reflist}}

[[ᱛᱷᱚᱠ:ᱣᱤᱠᱤ ᱞᱚᱵᱽᱥ ᱳᱢᱮᱱ ᱒᱐᱑᱙]]

[[ᱛᱷᱚᱠ:ᱥᱟᱱᱛᱟᱲᱤ ᱚᱱᱚᱞᱤᱭᱟᱹ]]
