{{Infobox writer <!-- for more information see [[:Template:Infobox writer/doc]] -->
| name         = ᱢᱟᱭᱱᱚ ᱴᱩᱰᱩ (ᱦᱟᱸᱥᱫᱟᱜ)
| image        = Maina Tudu Receiving YUVA PURASKAR 2017.jpg
| imagesize    = 
| caption      = 
| pseudonym    = 
| birth_name   = ᱢᱟᱭᱱᱚ ᱴᱩᱰᱩ (᱑᱑.᱐᱓.᱑᱙᱘᱕ )
| birth_date   = {{Birth year and age|1985}}
| birth_place  = ᱟᱺᱫᱷᱟᱹᱨᱤᱭᱟᱹ, ᱢᱚᱭᱩᱨᱵᱷᱚᱸᱡᱽ, ᱳᱰᱤᱥᱟ
| death_date   = 
| death_place  = 
| occupation   = ᱚᱱᱚᱞᱤᱭᱟᱹ
| nationality  = ᱥᱤᱧᱚᱛᱤᱭᱟᱹ
| period       = 
| genre        = 
| subject      =  
| movement     = 
| notableworks = 
| spouse       = 
| partner      = ᱨᱟᱢ ᱪᱚᱸᱫᱽᱨᱚ ᱴᱩᱰᱩ 
| children     = ᱞᱚᱢᱵᱳᱫᱷᱚᱨ, ᱠᱚᱨᱚᱱ
| relatives    = 
| influences   = 
| influenced   = 
| awards       = [[ᱠᱮᱸᱫᱽᱨᱚ ᱥᱟᱦᱤᱛᱭᱚ ᱮᱠᱟᱰᱮᱢᱤ ᱡᱩᱣᱟᱹᱱ ᱥᱤᱨᱯᱷᱟᱹ]] (᱒᱐᱑᱗)<ref name="Yuva Puraskar ::..">{{cite web | title=..:: SAHITYA Akademi | website=Yuva Puraskar ::.. | url=http://sahitya-akademi.gov.in/awards/yuva_samman_suchi.jsp | language=hr | access-date=2019-04-16}}</ref><br /> 
| signature    = 
| website      = 
| portaldisp   = 
}}

'''ᱢᱟᱭᱱᱚ ᱴᱩᱰᱩ''' (ᱦᱟᱸᱥᱫᱟᱜ) ([[ᱤᱝᱞᱤᱥ ᱯᱟᱹᱨᱥᱤ|ᱤᱝᱞᱤᱥ]]: Maina Tudu (Hansdah), ᱡᱟᱱᱟᱢ : ᱑᱑ ᱢᱟᱨᱪ ᱑᱙᱘᱕) ᱫᱚ ᱧᱩᱛᱩᱢᱟᱱ ᱥᱟᱱᱛᱟᱲᱤ ᱚᱱᱚᱞᱤᱭᱟᱹ ᱠᱟᱱᱟᱭ ᱾ ᱟᱡᱟᱜ ᱚᱱᱚᱬᱦᱮ ᱯᱩᱛᱷᱤ [[ᱢᱟᱨᱥᱟᱞ ᱰᱟᱦᱟᱨ]] ᱞᱟᱹᱜᱤᱫ ᱠᱮᱸᱫᱽᱨᱚ ᱥᱟᱦᱤᱛᱭᱚ ᱮᱠᱟᱰᱮᱢᱤ ᱱᱟᱣᱟ ᱫᱤᱞᱞᱤ ᱯᱟᱦᱴᱟ ᱠᱷᱚᱱ ᱒᱐᱑᱗ ᱥᱟᱞᱮ ᱨᱮ [[ᱡᱩᱣᱟᱹᱱ ᱥᱤᱨᱯᱷᱟᱹ]] ᱛᱮᱭ ᱢᱟᱹᱱ ᱥᱟᱨᱦᱟᱣ ᱟᱠᱟᱱᱟ ᱾ ᱚᱱᱟ ᱥᱟᱶᱛᱮ ᱥᱟᱱᱛᱟᱲ ᱥᱟᱶᱛᱟ ᱞᱟᱹᱜᱤᱫ ᱟᱡᱟᱜ ᱡᱚᱛᱚ ᱠᱷᱚᱱ ᱢᱟᱨᱟᱝ ᱮᱱᱮᱢ ᱫᱚ ᱥᱟᱱᱛᱟᱲᱤ ᱰᱤᱠᱥᱱᱟᱨᱤ (SANTALI DICTIONARY), ᱥᱟᱱᱛᱟᱲᱤ-ᱥᱟᱱᱛᱟᱲᱤ-ᱤᱝᱞᱤᱥ ᱯᱟᱹᱨᱥᱤ ᱛᱮ ᱚᱞ ᱛᱚᱞ ᱟᱠᱟᱱᱟ ᱟᱨ ᱡᱟᱦᱟᱸ ᱨᱮᱫᱚ ᱑᱐᱐᱘ ᱜᱚᱴᱟᱝ ᱥᱟᱦᱴᱟ ᱴᱷᱟᱶ ᱮ ᱧᱟᱢ ᱟᱠᱟᱫᱼᱟ ᱾ ᱟᱡ ᱫᱚ ᱱᱤᱛᱚᱜ ᱫᱷᱟᱹᱵᱤᱡ ᱛᱮ ᱢᱚᱬᱮ ᱜᱚᱴᱟᱝ ᱯᱩᱛᱷᱤᱭ ᱯᱟᱨᱥᱟᱞ ᱦᱩᱭ ᱟᱠᱟᱫᱼᱟ ᱾ ᱚᱱᱟ ᱯᱩᱛᱷᱤ ᱠᱚ ᱨᱮᱭᱟᱜ ᱧᱩᱛᱩᱢ ᱫᱚ ᱦᱩᱭᱩᱜ ᱠᱟᱱᱟ, ᱚᱞ ᱪᱤᱠᱤ ᱟᱹᱲᱟᱹ ᱜᱟᱵᱟᱱ, ᱥᱟᱱᱛᱟᱲᱤ ᱟᱹᱲᱟᱹ ᱵᱟᱜᱟᱱ, ᱢᱟᱨᱥᱟᱞ ᱰᱟᱦᱟᱨ, ᱟᱹᱨᱩᱯᱷᱮᱨᱟᱣ ᱟᱨ ᱨᱟᱢ ᱠᱟᱛᱷᱟ ᱾

==ᱡᱟᱱᱟᱢ==

ᱢᱟᱭᱱᱚ ᱴᱩᱰᱩ ᱫᱚ ᱑᱑.᱓.᱑᱙᱘᱕ ᱥᱟᱞᱮ ᱨᱮ ᱱᱟᱥᱮ ᱪᱚᱲᱟᱣᱜ ᱦᱟᱸᱥᱫᱟᱜ ᱵᱟᱹᱠᱷᱳᱞ ᱨᱮᱭ ᱡᱟᱱᱟᱢ ᱟᱠᱟᱱᱟ ᱾ ᱡᱟᱱᱟᱢ ᱟᱹᱛᱩ ᱧᱩᱛᱩᱢ ᱫᱚ ᱟᱺᱫᱷᱟᱹᱨᱤᱭᱟᱹ (ᱮᱫᱮᱞᱜᱷᱩᱴᱩ), ᱠᱩᱞᱤᱟᱱᱟ ᱵᱞᱚᱠ, ᱦᱚᱱᱚᱛ : ᱢᱚᱭᱩᱨᱵᱷᱚᱸᱡᱽ ᱟᱨ ᱯᱚᱱᱚᱛ ᱫᱚ ᱳᱰᱤᱥᱟ ᱾ ᱡᱟᱱᱟᱢ ᱵᱟᱵᱟᱦᱟᱜ ᱧᱩᱛᱩᱢ ᱫᱚ ᱠᱚᱨᱚᱱ ᱦᱟᱸᱥᱫᱟᱜ ᱾ ᱡᱟᱦᱟᱸᱭ ᱫᱚ ᱢᱤᱫ ᱟᱹᱰᱤ ᱠᱷᱟᱹᱴᱟᱹᱲᱤ ᱪᱟᱹᱥᱤ ᱦᱚᱲ ᱮ ᱛᱟᱦᱮᱸ ᱠᱟᱱᱟ ᱾ ᱚᱱᱟ ᱥᱟᱶᱛᱮ ᱥᱟᱶᱛᱟ ᱨᱮᱭᱟᱜ ᱨᱟᱭᱨᱤᱛ, ᱞᱟᱹᱭ ᱞᱟᱠᱪᱟᱨ ᱟᱨ ᱵᱚᱸᱜᱟ ᱵᱳᱨᱳ ᱫᱟᱲᱮ ᱛᱮ ᱢᱤᱫ ᱥᱟᱝ ᱯᱮᱨᱮᱡ ᱦᱚᱲ ᱮ ᱛᱟᱦᱮᱸ ᱠᱟᱱᱟ ᱾ ᱟᱨ ᱟᱭᱳ ᱣᱟᱜ ᱧᱩᱛᱩᱢ ᱫᱚ ᱠᱟᱹᱨᱢᱤ ᱦᱟᱸᱥᱫᱟᱜ ᱾ ᱡᱟᱦᱟᱸᱭ ᱫᱚ ᱢᱤᱫ ᱟᱹᱰᱤ ᱥᱚᱱᱚᱛ, ᱱᱮᱢᱚᱥ, ᱟᱨ ᱠᱷᱟᱹᱴᱟᱹᱲᱤ ᱠᱩᱲᱤ ᱦᱚᱯᱚᱱ ᱮ ᱛᱟᱦᱮᱸ ᱠᱟᱱᱟ ᱾ ᱢᱟᱭᱱᱚ ᱴᱩᱰᱩ ᱨᱤᱱ ᱵᱚᱭᱦᱟ ᱫᱚ ᱟᱡ ᱢᱮᱥᱟ ᱠᱟᱛᱮ ᱑᱐ ᱦᱚᱲ ᱟᱠᱚ ᱾ ᱟᱡ ᱥᱮᱞᱮᱫ ᱠᱟᱛᱮ ᱘ ᱦᱚᱲ ᱠᱩᱲᱤ ᱵᱚᱭᱦᱟ ᱟᱨ ᱵᱟᱨ ᱦᱚᱲ ᱫᱚ ᱠᱚᱲᱟ ᱵᱚᱭᱦᱟ ᱟᱡ ᱫᱟᱫᱟ ᱛᱤᱠᱤᱱ ᱢᱮᱱᱟᱜ ᱠᱤᱱᱟ ᱾ ᱟᱡᱤᱡ ᱢᱟᱨᱟᱝ ᱫᱟᱫᱟ ᱥᱳᱢᱱᱟᱛᱷ ᱦᱟᱸᱥᱫᱟᱜ ᱫᱚ ᱢᱤᱫ ᱧᱩᱛᱩᱢᱟᱱ ᱚᱱᱚᱞᱤᱭᱟᱹ ᱟᱨ ᱥᱟᱶᱛᱟ ᱥᱩᱥᱟᱹᱨᱤᱭᱟᱹ ᱠᱟᱱᱟᱭ ᱾ ᱱᱩᱱᱟᱹᱝ ᱵᱚᱭᱦᱟ ᱠᱚ ᱛᱟᱞᱟᱨᱮ ᱟᱡ ᱫᱚ ᱡᱚᱛᱚ ᱠᱷᱚᱱ ᱦᱩᱰᱤᱧ ᱠᱩᱲᱤ ᱠᱟᱱᱟᱭ ᱾ ᱢᱟᱭᱱᱚ ᱛᱤᱱ ᱡᱚᱦᱚᱜ ᱵᱟᱨ ᱯᱮ ᱥᱮᱨᱢᱟ ᱩᱢᱮᱨ ᱛᱟᱭ ᱛᱟᱦᱮᱸ ᱠᱟᱱᱟ, ᱩᱱ ᱡᱚᱦᱚᱜ ᱨᱮᱜᱮ ᱟᱡ ᱟᱭᱳ ᱫᱚᱭ ᱵᱚᱸᱜᱟ ᱫᱤᱥᱚᱢ ᱞᱮᱱᱟ ᱾ ᱤᱠᱷᱟᱹᱱ ᱥᱟᱸᱜᱮ ᱵᱚᱭᱦᱟ ᱠᱚᱣᱟᱜ ᱫᱩᱞᱟᱹᱲ ᱛᱟᱞᱟ ᱨᱮᱭ ᱦᱟᱨᱟ ᱟᱠᱟᱱ ᱠᱷᱟᱹᱛᱤᱨ ᱟᱭᱳ ᱫᱩᱞᱟᱹᱲ ᱨᱮᱭᱟᱜ ᱟᱱᱟᱴ ᱵᱟᱭ ᱟᱹᱭᱠᱟᱹᱣ ᱟᱠᱟᱜᱼᱟ ᱟᱨ ᱨᱮᱸᱜᱮᱡ ᱨᱮᱭᱟᱜ ᱦᱚᱸ ᱟᱹᱰᱤ ᱡᱟᱞᱟ ᱫᱚ ᱵᱟᱭ ᱵᱩᱡᱷᱟᱹᱣ ᱧᱟᱢ ᱟᱠᱟᱫᱼᱟ ᱾

==ᱥᱮᱪᱮᱫ ᱟᱨ ᱜᱷᱟᱨᱚᱸᱡᱽ==

ᱢᱟᱭᱱᱚ ᱴᱩᱰᱩ ᱨᱤᱱ ᱟᱡ ᱫᱟᱹᱭ ᱛᱮᱠᱚ ᱮᱭᱟᱭ ᱦᱚᱲ ᱠᱚ ᱛᱟᱦᱮᱸ ᱠᱟᱱᱟ, ᱤᱠᱷᱟᱹᱱ ᱚᱠᱚᱭ ᱦᱚᱸ ᱤᱛᱩᱱ ᱟᱥᱲᱟ ᱫᱚ ᱵᱟᱠᱚ ᱞᱮᱵᱮᱫ ᱟᱠᱟᱫ ᱛᱟᱦᱮᱸᱫ ᱾ ᱟᱡ ᱱᱟᱥᱮᱭ ᱦᱟᱨᱟ ᱵᱟᱲᱟᱜ ᱛᱮ ᱟᱡ ᱫᱟᱫᱟ ᱛᱤᱠᱤᱱ ᱫᱚ ᱱᱟᱥᱮ ᱠᱤᱱ ᱚᱞ ᱯᱟᱲᱦᱟᱣ ᱟᱠᱟᱱ ᱛᱟᱦᱮᱸᱫ ᱾ ᱚᱱᱟᱛᱮ ᱟᱡ ᱵᱟᱵᱟ ᱜᱮᱭ ᱢᱮᱱ ᱠᱮᱜᱼᱟ ᱦᱚᱯᱚᱱ ᱢᱟᱹᱭ ᱦᱚᱸ ᱤᱛᱩᱱ ᱟᱥᱲᱟ ᱛᱮ ᱫᱚ ᱵᱚᱱ ᱵᱷᱮᱡᱟ ᱮ ᱜᱮᱭᱟ ᱾ 

ᱡᱟᱦᱟᱸ ᱠᱷᱟᱹᱛᱤᱨ ᱑᱙᱙᱐ ᱥᱟᱞᱮᱨᱮ ᱚᱱᱫᱷᱟᱨᱤ ᱭᱩ.ᱯᱤ. ᱟᱥᱲᱟ ᱨᱮᱜᱮ ᱟᱡᱟᱜ ᱥᱮᱪᱮᱫ ᱫᱚᱭ ᱮᱛᱚᱦᱚᱵ ᱞᱮᱫ ᱛᱟᱦᱮᱸᱫ ᱾ ᱚᱸᱰᱮ ᱕ ᱪᱟᱱᱚᱪ ᱫᱷᱟᱹᱵᱤᱡ ᱥᱟᱹᱛ ᱠᱟᱛᱮ ᱖ ᱟᱨ ᱗ ᱪᱟᱱᱚᱪ ᱫᱚ ᱚᱥᱚᱱᱡᱚᱰᱟ ᱠᱚᱱᱭᱟᱥᱨᱚᱢ ᱠᱷᱚᱱ ᱮ ᱥᱟᱹᱛ ᱠᱮᱜᱼᱟ ᱾ ᱤᱱᱟᱹ ᱛᱟᱭᱚᱢ ᱢᱮᱴᱨᱤᱠ ᱯᱟᱲᱦᱟᱣᱜ ᱞᱟᱹᱜᱤᱫ ᱛᱮᱫᱚ ᱠᱮᱯᱤᱴᱟᱞ ᱜᱟᱞᱥ ᱦᱟᱭᱥᱠᱩᱞ, ᱵᱷᱩᱵᱽᱱᱮᱥᱚᱨ, ᱭᱩᱱᱤᱴ - ᱒ ᱦᱚᱥᱴᱮᱞ ᱨᱮᱠᱚ ᱵᱷᱩᱨᱛᱤ ᱠᱟᱫᱮᱭᱟ ᱾ ᱚᱸᱰᱮ ᱵᱟᱨ ᱥᱮᱨᱢᱟ ᱘ ᱟᱨ ᱙ ᱪᱟᱱᱚᱪ ᱯᱟᱲᱦᱟᱣ ᱥᱟᱹᱛ ᱛᱟᱭᱚᱢ ᱚᱲᱟᱜ ᱦᱚᱲ ᱟᱠᱚ ᱠᱩᱥᱤ ᱛᱮ ᱑᱙᱙᱘ ᱥᱟᱞᱮ ᱨᱮᱠᱚ ᱡᱟᱶᱟᱭ ᱠᱟᱫᱮᱭᱟ ᱾ ᱟᱡᱟᱜ ᱫᱚ ᱟᱹᱰᱤ ᱵᱟᱹᱲᱛᱤ ᱟᱸᱥ ᱛᱟᱦᱮᱸ ᱠᱟᱱᱟ ᱡᱟᱶᱟᱭ ᱢᱟᱬᱟᱝ ᱨᱮ ᱜᱮᱞ ᱪᱟᱱᱚᱪ ᱥᱟᱹᱛ ᱨᱮᱭᱟᱜ ᱾ ᱤᱠᱷᱟᱹᱱ ᱠᱚᱯᱟᱲ ᱵᱟᱭ ᱜᱚᱲᱚ ᱟᱫᱮᱭᱟ ᱾ ᱚᱱᱟᱛᱮ ᱡᱟᱶᱟᱭ ᱚᱲᱟᱜ ᱠᱷᱚᱱ ᱜᱮ ᱑᱐ ᱪᱟᱱᱚᱪ ᱮ ᱥᱟᱹᱛ ᱞᱮᱜᱼᱟ ᱒᱐᱐᱑ ᱥᱟᱞᱮ ᱨᱮ ᱢᱩᱱᱤᱥᱤ ᱯᱟᱞᱤᱴᱤ ᱦᱟᱭᱥᱠᱩᱞ ᱜᱟᱱᱫᱷᱤᱜᱨᱟᱢ, ᱥᱤᱱᱫᱷᱤᱭᱟ, ᱵᱤᱥᱟᱠᱷᱟᱯᱟᱴᱱᱟᱢ ᱠᱷᱚᱱ ᱾ ᱱᱤᱭᱟᱹ ᱚᱠᱛᱚ ᱨᱮᱜᱮ ᱟᱡᱤᱡ ᱢᱟᱨᱟᱝ ᱠᱚᱲᱟ ᱜᱤᱫᱽᱨᱟᱹᱭ ᱡᱟᱱᱟᱢ ᱮᱱᱟ ᱾ ᱤᱱᱟᱹ ᱛᱟᱭᱚᱢ ᱒᱐᱐᱔ ᱥᱟᱞᱮᱨᱮ ᱥᱩᱱᱟᱵᱮᱰᱟ ᱛᱤᱨᱞᱟᱹ ᱵᱤᱨᱫᱟᱹᱜᱟᱲ, ᱥᱩᱱᱟᱵᱮᱰᱟ, ᱳᱰᱤᱥᱟ ᱠᱷᱚᱱ ᱪᱮᱛᱟᱱ ᱛᱟᱱᱟᱞᱟ ᱫᱚᱭ ᱥᱟᱹᱛ ᱞᱮᱫ ᱛᱟᱦᱮᱸᱫ ᱾ ᱤᱱᱟᱹ ᱛᱟᱭᱚᱢ ᱜᱨᱟᱡᱩᱣᱮᱥᱳᱱ ᱞᱟᱹᱜᱤᱫ ᱫᱚ ᱵᱤ.ᱟᱨ. ᱟᱢᱵᱮᱫᱽᱠᱚᱨ ᱳᱯᱮᱱ ᱭᱩᱱᱤᱵᱷᱚᱨᱥᱤᱴᱤ ᱨᱮᱭ ᱚᱞ ᱠᱮᱜᱼᱟ ᱾ ᱥᱟᱱᱛᱟᱲᱤ ᱯᱟᱹᱨᱥᱤ ᱞᱟᱹᱜᱤᱫ ᱚᱞ ᱪᱤᱠᱤ ᱚᱞ ᱫᱚ ᱜᱤᱫᱽᱨᱟᱹ ᱠᱷᱚᱱ ᱜᱮᱭ ᱥᱮᱬᱟ ᱟᱠᱟᱫ ᱛᱟᱦᱮᱸᱫ ᱾ ᱤᱠᱷᱟᱹᱱ ᱡᱟᱶᱟᱭ ᱠᱟᱛᱮ ᱵᱤᱥᱟᱠᱷᱟᱯᱟᱴᱱᱟᱢ ᱨᱮ ᱛᱟᱦᱮᱸᱱ ᱚᱠᱛᱚ ᱨᱮ ᱚᱞ ᱪᱤᱠᱤ ᱚᱞᱚᱜ ᱨᱮᱭᱟᱜ ᱛᱟᱠ ᱮ ᱧᱟᱢ ᱠᱮᱫ ᱠᱷᱟᱱ ᱚᱸᱰᱮ ᱠᱷᱚᱱ ᱜᱮ ᱥᱚᱱᱮᱨ ᱫᱷᱟᱹᱵᱤᱡ ᱮ ᱚᱞ ᱥᱟᱹᱛ ᱠᱮᱫᱼᱟ ᱾ ᱢᱟᱭᱱᱚ ᱴᱩᱰᱩ ᱞᱟᱹᱜᱤᱫ ᱥᱮᱪᱮᱫ ᱨᱮᱭᱟᱜ ᱢᱤᱢᱤᱫ ᱥᱤᱬᱤ ᱜᱷᱟᱱᱮ ᱜᱮ ᱮᱥᱮᱫ ᱛᱟᱦᱮᱸ ᱠᱟᱱᱟ, ᱤᱠᱷᱟᱹᱱ ᱟᱡᱤᱡ ᱡᱤᱛᱟᱹ ᱟᱡ ᱥᱟᱶᱨᱮ ᱟᱡᱤᱡ ᱡᱟᱱᱟᱢ ᱵᱟᱵᱟ ᱞᱮᱠᱟ ᱜᱷᱟᱱᱮ ᱜᱮᱭ ᱛᱤᱸᱜᱩ ᱛᱟᱦᱮᱸ ᱟᱠᱟᱱᱟ ᱾ ᱟᱨ ᱵᱟᱝ ᱜᱟᱱᱚᱜᱟᱜ ᱠᱚᱭ ᱜᱟᱱ ᱤᱫᱤ ᱚᱪᱚ ᱟᱠᱟᱜᱼᱟ ᱾ ᱟᱨ ᱡᱤᱭᱚᱱ ᱨᱮ ᱥᱮᱪᱮᱫ ᱨᱮᱭᱟᱜ ᱥᱤᱬᱤ ᱫᱚ ᱵᱟᱹᱲᱛᱤ ᱠᱷᱚᱱ ᱵᱟᱹᱲᱛᱤ ᱫᱮᱡᱚᱜ ᱨᱮᱭᱟᱜ ᱟᱡᱟᱜ ᱟᱸᱥ ᱾ 

ᱟᱡᱤᱡ ᱡᱤᱛᱟᱹ, ᱨᱟᱢ ᱪᱚᱸᱫᱽᱨᱚ ᱴᱩᱰᱩ ᱫᱚ ᱢᱤᱫ ᱥᱚᱨᱠᱟᱨᱤ ᱪᱟᱹᱠᱤᱨᱤᱭᱟᱹ ᱥᱟᱶ-ᱥᱟᱶ ᱛᱮ ᱢᱤᱫ ᱧᱩᱛᱩᱢᱟᱱ ᱥᱟᱱᱛᱟᱲᱤ ᱚᱱᱚᱞᱤᱭᱟᱹ ᱟᱨ ᱥᱟᱶᱛᱟ ᱥᱩᱥᱟᱹᱨᱤᱭᱟᱹ ᱠᱟᱱᱟᱭ ᱾ ᱟᱡ ᱨᱤᱱ ᱫᱚ ᱵᱟᱨᱭᱟ ᱦᱚᱯᱚᱱ, ᱞᱚᱢᱵᱳᱫᱷᱚᱨ ᱴᱩᱰᱩ ᱟᱨ ᱠᱚᱨᱚᱱ ᱴᱩᱰᱩ ᱾

==ᱥᱟᱶᱦᱮᱫ ᱮᱱᱮᱢ==

ᱟᱡ ᱫᱚ ᱜᱤᱫᱽᱨᱟᱹ ᱠᱷᱚᱱ ᱥᱮᱨᱮᱧ, ᱜᱟᱭᱟᱱ ᱮᱢᱟᱱ ᱠᱚ ᱟᱥᱲᱟ ᱚᱞᱚᱜ ᱡᱚᱦᱚᱜ ᱮ ᱚᱞ ᱛᱟᱦᱮᱸᱫ ᱾ ᱟᱡ ᱵᱟᱵᱟ ᱫᱚ ᱥᱟᱱᱛᱟᱲᱤ ᱥᱟᱶᱛᱟ ᱨᱮᱭᱟᱜ ᱨᱟᱭ ᱨᱤᱛ, ᱟᱹᱨᱤᱪᱟᱹᱞᱤ, ᱞᱟᱹᱭ ᱞᱟᱠᱪᱟᱨ ᱛᱮ ᱥᱚᱝ ᱯᱩᱨᱩᱱ ᱦᱚᱲ ᱮ ᱛᱟᱦᱮᱸ ᱠᱟᱱᱟ ᱾ ᱚᱱᱟᱛᱮ ᱚᱱᱟ ᱠᱚ ᱚᱞ ᱛᱚᱞ ᱫᱚᱦᱚᱭ ᱞᱟᱹᱜᱤᱫ ᱛᱮᱜᱮ ᱢᱟᱭᱱᱚ ᱛᱤᱱ ᱡᱚᱦᱚᱜ ᱓ ᱪᱟᱱᱚᱪ ᱮ ᱚᱞᱚᱜ ᱠᱟᱱ ᱛᱟᱦᱮᱸᱫ, ᱩᱱ ᱡᱚᱦᱚᱜ ᱠᱷᱚᱱ ᱜᱮ ᱟᱡ ᱵᱟᱵᱟ ᱫᱚ ᱚᱱᱟ ᱠᱚ ᱚᱞ ᱛᱚᱞ ᱫᱚᱦᱚ ᱠᱟᱛᱮ ᱯᱚᱛᱚᱵ ᱯᱩᱛᱷᱤ ᱵᱮᱱᱟᱣ ᱨᱮᱭᱟᱜ ᱮ ᱢᱮᱛᱟ ᱟᱫᱮ ᱛᱟᱦᱮᱸᱫ ᱾ ᱟᱨ ᱤᱱᱟᱹ ᱠᱟᱛᱷᱟ ᱠᱷᱚᱱ ᱜᱮ ᱚᱱᱚᱞ, ᱚᱱᱚᱬᱦᱮ, ᱠᱟᱛᱷᱟ, ᱠᱟᱹᱦᱱᱤ ᱠᱚ ᱚᱞ-ᱛᱚᱞ ᱨᱮᱭᱟᱜ ᱫᱟᱲᱮᱭ ᱧᱟᱢ ᱞᱮᱜᱼᱟ ᱾ ᱤᱠᱷᱟᱹᱱ ᱟᱡ ᱵᱟᱵᱟ ᱴᱷᱮᱱ ᱠᱷᱚᱱ ᱥᱟᱶᱛᱟ ᱠᱟᱛᱷᱟ ᱛᱩᱢᱟᱹᱞ ᱫᱚᱦᱚ ᱠᱟᱛᱮ ᱵᱟᱭ ᱚᱞ ᱫᱚᱦᱚ ᱫᱟᱲᱮᱭᱟᱫ ᱨᱮᱭᱟᱜ ᱫᱩᱠᱷ ᱫᱚ ᱟᱡ ᱴᱷᱮᱱ ᱡᱟᱭᱡᱩᱜᱽ ᱞᱟᱹᱜᱤᱫ ᱪᱷᱟᱯᱟ ᱠᱟᱛᱮ ᱛᱟᱦᱮᱸ ᱫᱚᱦᱚ ᱮᱱᱟ ᱾ 

ᱥᱟᱶᱛᱟ ᱨᱮᱭᱟᱜ ᱛᱤᱱᱟᱹᱝ ᱜᱟᱱ ᱨᱩᱯ ᱨᱚᱝ ᱢᱟᱭᱱᱚ ᱫᱚ ᱵᱟᱝ ᱥᱚᱵᱷᱟᱜ ᱞᱮᱠᱟᱭ ᱧᱮᱞ ᱠᱷᱟᱹᱛᱤᱨ ᱜᱮ ᱚᱱᱟ ᱠᱟᱛᱷᱟ ᱠᱚᱜᱮ ᱟᱡᱟᱜ ᱚᱱᱚᱞ, ᱚᱱᱚᱬᱦᱮ, ᱟᱨ ᱠᱟᱹᱦᱱᱤ ᱯᱩᱛᱷᱤ ᱠᱚᱨᱮ ᱫᱚᱭ ᱚᱞ ᱟᱠᱟᱫᱼᱟ ᱾ ᱞᱟᱹᱠᱛᱤ ᱠᱷᱚᱱ ᱵᱟᱹᱲᱛᱤ ᱦᱟᱺᱰᱤ ᱯᱟᱹᱨᱩᱣᱟᱹ ᱧᱩ ᱟᱨ ᱚᱞᱚᱜ ᱯᱚᱲᱦᱚᱱ ᱵᱟᱹᱜᱤ ᱠᱟᱛᱮ ᱵᱟᱡᱟᱨ ᱱᱟᱞᱦᱟ ᱱᱟᱢᱟᱞ ᱠᱟᱹᱢᱤ ᱥᱮᱱᱚᱜ ᱫᱚ ᱟᱹᱰᱤ ᱜᱮ ᱵᱤᱨᱩᱫᱷ ᱟᱹᱜᱩ ᱟᱠᱟᱜ ᱟᱭ ᱾ ᱪᱟᱥ ᱠᱟᱹᱢᱤ, ᱚᱞᱚᱜ ᱯᱚᱲᱦᱚᱱ ᱵᱟᱹᱜᱤ ᱠᱟᱛᱮ ᱥᱤᱧ ᱧᱤᱫᱟᱹ ᱯᱟᱛᱟ ᱡᱟᱛᱨᱟ ᱮᱱᱮᱡ ᱫᱚ ᱟᱹᱰᱤ ᱛᱮᱫ ᱮ ᱵᱤᱨᱩᱫᱷᱼᱟ ᱾ ᱢᱤᱫ ᱱᱟᱥᱮ ᱪᱚᱲᱟᱣᱜ ᱚᱲᱟᱜ ᱨᱮ ᱡᱟᱱᱟᱢ ᱠᱟᱛᱮ ᱨᱮᱦᱚᱸ ᱜᱤᱫᱽᱨᱟᱹ ᱠᱷᱚᱱ ᱜᱮ ᱥᱟᱸᱶᱦᱮᱫ ᱠᱟᱹᱢᱤᱨᱮ ᱟᱹᱰᱤᱭ ᱨᱟᱹᱥᱠᱟᱹᱜ ᱛᱟᱦᱮᱸᱫᱚᱜ ᱾ ᱚᱱᱟᱛᱮ ᱨᱮᱸᱜᱮᱡ ᱱᱟᱪᱟᱨ ᱦᱚᱲ ᱠᱚ ᱥᱮᱪᱮᱫ ᱠᱟᱛᱮ ᱞᱟᱦᱟᱱᱛᱤᱜ ᱞᱟᱹᱜᱤᱫ ᱚᱱᱚᱬᱦᱮ, ᱠᱟᱹᱦᱱᱤ ᱯᱚᱛᱚᱵ ᱦᱚᱛᱮᱛᱮ ᱦᱚᱲ ᱠᱚ ᱞᱟᱹᱭ ᱟᱠᱚ ᱠᱟᱱᱟ ᱾ 

ᱱᱚᱝᱠᱟᱱ ᱪᱤᱨᱜᱟᱹᱞ ᱟᱲᱟᱝ ᱫᱚ All India Radio ᱦᱚᱛᱮ ᱛᱮᱦᱚᱸ ᱚᱱᱚᱬᱦᱮ ᱞᱮᱠᱟᱛᱮ ᱯᱟᱥᱱᱟᱣ ᱮᱫ ᱟᱭ ᱾ ᱥᱟᱱᱛᱟᱲ ᱟᱲᱟᱝ ᱟᱞᱚ ᱟᱫᱚᱜ ᱢᱟ ᱫᱤᱥᱟᱹᱠᱟᱛᱮ ᱟᱨ ᱥᱟᱱᱛᱟᱲᱤ ᱯᱟᱹᱨᱥᱤ ᱠᱮᱴᱮᱡᱽ ᱞᱟᱹᱜᱤᱫ ᱥᱟᱱᱛᱟᱲᱤ ᱟᱹᱲᱟᱹ ᱵᱟᱜᱟᱱ ᱯᱩᱛᱷᱤ (Santali Dictionary,1008 pages ᱨᱮᱱᱟᱜ)<ref name="Disomart">{{cite web | title=Santali Dictionary (Olchiki-Olchiki-English) by Mrs. Maina Tudu (Hansdah) – Disomart | website=Disomart | url=https://disomart.com/product/santali-dictionaryolchiki-olchiki-english-by-mrs-maina-tuduhansdah/ | access-date=2019-04-16}}</ref>ᱦᱚᱸᱭ ᱚᱞ ᱛᱚᱞ ᱟᱠᱟᱜᱼᱟ ᱾ ᱥᱟᱱᱛᱟᱲ ᱟᱲᱟᱝ ᱨᱮᱱᱟᱜ ᱯᱚᱱᱚᱛ ᱵᱟᱹᱱᱩᱜ ᱛᱮ ᱱᱟᱞᱦᱟ ᱛᱩᱢᱟᱹᱞ ᱞᱟᱹᱜᱤᱫ ᱪᱷᱤᱛᱭᱟᱹᱣ ᱟᱠᱟᱱ ᱥᱟᱱᱛᱟᱲ ᱠᱚ ᱡᱩᱢᱤᱫᱽ ᱠᱚ ᱞᱟᱹᱜᱤᱫ ᱥᱮᱨᱮᱧ ᱠᱚᱭ ᱚᱞᱟ ᱾ ᱚᱱᱟ ᱥᱮᱨᱮᱧ ᱠᱚ ᱫᱚ ᱫᱤᱥᱚᱢ ᱡᱟᱠᱟᱛ ᱞᱮᱠᱟᱱ ᱞᱮᱠᱟᱱ ᱥᱮᱱᱮᱞᱮᱫ ᱨᱮ ᱥᱮᱨᱮᱧ ᱟᱹᱜᱩᱜ ᱠᱟᱱᱟ ᱾ ᱚᱱᱟ ᱥᱮᱨᱮᱧ ᱠᱚ ᱞᱟᱹᱜᱤᱫ ᱦᱚᱸ ᱟᱹᱰᱤ ᱜᱮ ᱥᱟᱨᱦᱟᱣᱱᱟᱭ ᱧᱟᱢ ᱟᱹᱜᱩ ᱟᱠᱟᱜᱼᱟ ᱾ ᱫᱷᱟᱹᱨᱛᱤ ᱡᱟᱠᱟᱛ ᱯᱟᱥᱱᱟᱣ ᱟᱠᱟᱱ ᱥᱟᱱᱛᱟᱲ ᱠᱚ ᱩᱥᱟᱹᱨᱟᱛᱮ ᱚᱞ ᱪᱤᱠᱤ ᱛᱮ ᱥᱮᱪᱮᱫ ᱠᱚ ᱞᱟᱹᱜᱤᱫ ᱭᱩᱴᱩᱵᱽ ᱪᱟᱱᱮᱞ (Youtube) ᱨᱮ ᱥᱟᱱᱛᱟᱲᱤ ᱮᱡᱩᱠᱮᱥᱚᱱ ᱯᱨᱚᱜᱨᱟᱢ ᱮ ᱩᱪᱷᱟᱹᱱ ᱮᱫᱼᱟ ᱾ ᱚᱱᱟ ᱥᱮᱪᱮᱫ ᱦᱚᱨ ᱟᱹᱰᱤ ᱜᱟᱱ ᱦᱚᱲ ᱯᱟᱸᱡᱟ ᱠᱟᱛᱮ ᱟᱹᱰᱤ ᱥᱟᱨᱦᱟᱣᱱᱟᱭ ᱧᱟᱢ ᱟᱠᱟᱜᱼᱟ ᱾ ᱱᱚᱝᱠᱟᱱ ᱥᱟᱶᱛᱟ ᱥᱩᱥᱟᱹᱨ ᱠᱟᱹᱢᱤ ᱟᱨ ᱥᱟᱶᱛᱟ ᱞᱟᱦᱟᱱᱛᱤᱭᱟᱱ ᱚᱱᱚᱞ ᱠᱷᱟᱹᱛᱤᱨ ᱥᱤᱧᱚᱛ ᱫᱤᱥᱚᱢ ᱯᱟᱦᱴᱟ ᱠᱷᱚᱱ ᱠᱮᱸᱫᱽᱨᱚ ᱥᱟᱦᱤᱛᱭᱚ ᱮᱠᱟᱰᱮᱢᱤ ᱡᱩᱣᱟᱹᱱ ᱥᱤᱨᱯᱷᱟᱹ ᱒᱐᱑᱗, ᱛᱮᱠᱚ ᱥᱚᱢᱢᱟᱱ ᱟᱠᱟᱫᱮᱭᱟ ᱾ ᱵᱷᱟᱨᱚᱛ ᱡᱟᱠᱟᱛ ᱚᱱᱚᱞᱤᱭᱟᱹ ᱜᱟᱶᱛᱟ (AISWA)ᱯᱟᱦᱟᱴᱟ ᱠᱷᱚᱱ ᱦᱚᱸ ᱟᱡᱟᱜ ᱥᱟᱶᱛᱟ ᱥᱩᱥᱟᱹᱨ ᱚᱞ ᱠᱚ ᱧᱮᱞ ᱠᱟᱛᱮ ᱢᱟᱹᱱ ᱥᱟᱠᱟᱢ ᱮᱢ ᱠᱟᱛᱮ ᱠᱚ ᱥᱟᱨᱦᱟᱣ ᱟᱠᱟᱫᱮᱭᱟ ᱾

==ᱯᱟᱨᱥᱟᱞ ᱟᱠᱟᱱ ᱯᱩᱛᱷᱤ ᱠᱚ==

* ᱑. '''ᱚᱞ ᱪᱤᱠᱤ ᱟᱹᱲᱟᱹ ᱜᱟᱵᱟᱱ''' (ᱨᱚᱱᱚᱲ) - ᱒᱐᱑᱔ <ref>https://gatewaylitfest.com/4282-2/ Books by Maina tudu</ref>

* ᱒. '''ᱥᱟᱱᱛᱟᱲᱤ ᱟᱹᱲᱟᱹ ᱵᱟᱜᱟᱱ''' (SANTALI DICTIONARY), Ol chiki - Ol chiki - English script, pages - 1008. - ᱒᱐᱑᱕

* ᱓. '''ᱢᱟᱨᱥᱟᱞ ᱰᱟᱦᱟᱨ''' (ᱚᱱᱚᱬᱦᱮ) - ᱒᱐᱑᱖ (ᱥᱟᱦᱤᱛᱭᱚ ᱮᱠᱟᱰᱮᱢᱤ ᱡᱩᱣᱟᱹᱱ ᱥᱤᱨᱯᱷᱟᱹ ᱟᱢᱮᱴ ᱯᱩᱛᱷᱤ) ᱾

* ᱔. '''ᱟᱹᱨᱩᱯᱷᱮᱨᱟᱣ''' (ᱚᱱᱚᱞ) - ᱒᱐᱑᱖ 

* ᱕. '''ᱨᱟᱢ ᱠᱟᱛᱷᱟ''' (ᱦᱤᱱᱫᱤ ᱯᱩᱛᱷᱤ - ᱵᱟᱞ ᱨᱟᱢ ᱠᱚᱛᱷᱟ ᱠᱷᱚᱱ ᱛᱚᱨᱡᱚᱢᱟ) - ᱒᱐᱑᱗ ᱾

ᱱᱚᱣᱟ ᱠᱚ ᱥᱟᱶᱛᱮ ᱟᱭᱢᱟ ᱯᱚᱛᱚᱵ, ᱯᱩᱛᱷᱤ ᱯᱟᱨᱥᱟᱞ ᱛᱟᱺᱜᱤ ᱨᱮ ᱢᱮᱱᱟᱜᱼᱟ ᱾

==ᱢᱟᱹᱱ ᱥᱤᱨᱯᱷᱟᱹ==

* ᱑. "'''ᱡᱩᱣᱟᱹᱱ ᱥᱤᱨᱯᱷᱟᱹ'''" - ᱒᱐᱑᱗ (ᱠᱮᱸᱫᱽᱨᱚ ᱥᱟᱦᱤᱛᱭᱚ ᱮᱠᱟᱰᱮᱢᱤ, ᱱᱟᱣᱟ ᱫᱤᱞᱞᱤ ᱯᱟᱦᱴᱟ ᱠᱷᱚᱱ)<ref name="Tribuneindia News Service 2017">{{cite web | title=Literary award for 24 young writers | website=Tribuneindia News Service | date=December 23, 2017 | url=https://www.tribuneindia.com/news/chandigarh/literary-award-for-24-young-writers/517725.html | access-date=April 16, 2019}}</ref>

* ᱒. ᱥᱤᱫᱽ ᱥᱟᱠᱟᱢ - ᱒᱐᱑᱗ (ᱵᱷᱟᱨᱚᱛ ᱡᱟᱠᱟᱛ ᱥᱟᱱᱛᱟᱲᱤ ᱚᱱᱚᱞᱤᱭᱟᱹᱜᱟᱶᱛᱟ ᱯᱟᱦᱴᱟ ᱠᱷᱚᱱ)

* ᱓. "'''ᱜᱚᱨᱚᱵᱟᱱ ᱦᱚᱯᱚᱱ ᱮᱨᱟ'''" ᱢᱟᱹᱱ ᱦᱟᱞᱟᱝ - ᱒᱐᱑᱘ (ᱠᱤᱥᱩᱱ ᱵᱟᱜᱟᱱ ᱜᱟᱶᱛᱟ, ᱥᱩᱠᱟᱹᱯᱩᱰᱟᱹ, ᱢᱚᱭᱩᱨᱵᱷᱚᱸᱡᱽ, ᱳᱰᱤᱥᱟ ᱯᱟᱦᱴᱟ ᱠᱷᱚᱱ ᱾)

==ᱡᱩᱦᱩᱲᱟᱹᱣ ᱨᱮ==

ᱢᱟᱭᱱᱚ ᱴᱩᱰᱩ ᱫᱚ ᱵᱷᱟᱨᱚᱛ ᱡᱟᱠᱟᱛ ᱨᱮᱭᱟᱜ ᱟᱭᱢᱟ ᱜᱟᱶᱛᱟ ᱥᱟᱶ ᱦᱚᱸ ᱡᱩᱦᱩᱲᱟᱹᱣᱨᱮ ᱢᱮᱱᱟᱭᱟ ᱾ 

* ᱵᱷᱟᱨᱚᱛ ᱡᱟᱠᱟᱛ ᱥᱟᱱᱛᱟᱲᱤ ᱚᱱᱚᱞᱤᱭᱟᱹ ᱜᱟᱶᱛᱟ ᱨᱤᱱᱤᱡ ᱡᱤᱵᱚᱱ ᱵᱷᱳᱨ ᱥᱚᱦᱮᱛ ᱾

* ᱵᱷᱟᱨᱚᱛ ᱡᱟᱠᱟᱛ ᱥᱟᱱᱛᱟᱲᱤ ᱚᱱᱚᱞᱤᱭᱟᱹ ᱜᱟᱶᱛᱟ ᱳᱰᱤᱥᱟ ᱪᱟᱸᱜᱟ ᱨᱤᱱᱤᱡ ᱡᱤᱵᱚᱱ ᱵᱷᱳᱨ ᱥᱚᱦᱮᱛ ᱾

* ᱡᱩᱣᱟᱹᱱ ᱚᱱᱚᱞᱤᱭᱟᱹ ᱜᱟᱶᱛᱟ, ᱡᱟᱢᱥᱮᱫᱽᱯᱩᱨ, ᱡᱷᱟᱨᱠᱷᱚᱸᱰ ᱨᱤᱱᱤᱡ ᱡᱤᱵᱚᱱ ᱵᱷᱳᱨ ᱥᱚᱦᱮᱛ ᱾

* ᱥᱟᱶᱦᱮᱫ ᱟᱲᱟᱝ ᱯᱟᱛᱷᱟᱢ ᱨᱤᱱᱤᱡ ᱡᱤᱵᱚᱱ ᱵᱷᱳᱨ ᱥᱚᱦᱮᱛ ᱾

==ᱥᱟᱹᱠᱷᱭᱟᱹᱛ==
{{Reflist}}

[[ᱛᱷᱚᱠ:ᱣᱤᱠᱤ ᱞᱚᱵᱽᱥ ᱳᱢᱮᱱ ᱒᱐᱑᱙]]

[[ᱛᱷᱚᱠ:ᱥᱟᱱᱛᱟᱲᱤ ᱚᱱᱚᱞᱤᱭᱟᱹ]]
