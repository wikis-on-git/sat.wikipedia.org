'''ᱠᱩᱥᱟᱹᱞ ᱪᱚᱱᱫᱽᱨᱚ ᱵᱟᱥᱠᱮ''' ᱵᱟᱝᱢᱟ '''ᱠᱩᱥᱟᱹᱞ ᱵᱟᱥᱠᱮ''' ᱫᱚ ᱢᱤᱫ ᱧᱩᱛᱩᱢᱟᱱ ᱚᱱᱚᱞᱤᱭᱟᱹ,ᱥᱟᱱᱛᱟᱲᱤ ᱯᱟᱹᱨᱥᱤ ᱦᱩᱞᱜᱟᱹᱨᱤᱭᱟᱹ, ᱯᱟᱹᱨᱥᱤ ᱜᱟᱹᱠᱷᱩᱲᱤᱭᱟᱹᱭ ᱛᱟᱦᱮᱸ ᱠᱟᱱᱟ ᱾ ᱚᱱᱟ ᱥᱟᱶᱛᱮ ᱥᱟᱱᱛᱟᱲᱤ ᱯᱟᱹᱨᱥᱤ ᱞᱟᱲᱟᱣᱱᱟ ᱨᱮ ᱟᱹᱜᱤᱞ ᱟᱨ ᱥᱟᱢᱟᱝ ᱟᱹᱭᱩᱨᱤᱭᱟᱹ ᱞᱮᱠᱟᱛᱮ ᱫᱤᱥᱚᱢ ᱦᱚᱲᱫᱚ ''ᱯᱟᱹᱨᱥᱤ'' ᱠᱩᱞ ᱢᱮᱱᱛᱮ ᱦᱚᱸᱠᱚ ᱴᱷᱤᱠᱟᱹ ᱮᱭᱟ᱾ ᱠᱩᱥᱟᱹᱞ ᱵᱟᱥᱠᱮ ᱫᱚ ᱵᱟᱝ ᱦᱟᱹᱴᱤᱧ ᱵᱷᱟᱨᱚᱛ ᱫᱤᱥᱚᱢ ᱨᱮᱭᱟᱜ ᱜᱚᱯᱤᱵᱚᱞᱞᱚᱵᱷᱯᱩᱨ ᱵᱽᱞᱚᱠ ᱨᱮᱱᱟᱜ ᱥᱟᱱᱷᱟᱨᱢᱟᱹᱨᱤ ᱟᱹᱛᱩᱨᱮᱭ ᱡᱟᱱᱟᱢ ᱞᱮᱱᱟ᱾


==ᱡᱟᱱᱟᱢ==
 ᱯᱟᱹᱨᱥᱤ ᱠᱩᱞ ᱠᱩᱥᱟᱹᱞ ᱵᱟᱥᱠᱮ ᱫᱚ ᱑᱘ ᱡᱩᱞᱟᱭ ᱑᱙᱔᱓ ᱥᱟᱞᱮ ᱨᱮ ᱠᱩᱱᱟᱹᱢᱤ ᱫᱚᱥᱟᱨ ᱦᱤᱞᱚᱜ-ᱮ ᱡᱟᱱᱟᱢ ᱞᱮᱱᱟ᱾ ᱩᱱᱤ ᱨᱮᱱ ᱟᱯᱟᱛᱼᱟᱜ ᱧᱩᱛᱩᱢ ᱫᱚ ᱛᱟᱦᱮᱸ ᱠᱟᱱᱟ '''ᱢᱟᱭᱥᱟ ᱵᱟᱥᱠᱮ''' ᱟᱨ ᱮᱸᱜᱟᱛᱼᱟᱜ ᱧᱩᱛᱩᱢ ᱫᱚ ᱛᱟᱦᱮᱸ ᱠᱟᱱᱟ '''ᱯᱟᱨᱚ ᱵᱟᱥᱠᱮ'''᱾ ᱠᱩᱥᱟᱹᱞ ᱵᱟᱥᱠᱮ ᱫᱚ ᱯᱩᱱ ᱦᱚᱲ ᱵᱚᱭᱟ ᱵᱩᱦᱤᱱ ᱠᱚ ᱢᱩᱫᱽᱨᱮ ᱡᱷᱚᱛᱚ ᱠᱷᱚᱱ ᱞᱟᱹᱴᱩᱭ ᱛᱟᱸᱦᱮ ᱠᱟᱱᱟ᱾ ᱩᱱᱤ ᱨᱮᱱ ᱫᱚ ᱢᱤᱫ ᱵᱚᱭᱦᱟ ᱟᱨ ᱵᱟᱨᱭᱟ ᱵᱩᱦᱤᱱ ᱢᱮᱱᱟᱜ ᱠᱤᱱ ᱛᱟᱭᱟ ᱾ ᱟᱡᱟᱜ ᱵᱟᱯᱞᱟ ᱫᱚ '''ᱦᱤᱨᱟᱹᱢᱩᱱᱤ''' ᱥᱟᱶ ᱦᱩᱭ ᱞᱮᱱᱟ ᱟᱨ ᱟᱹᱠᱤᱱ ᱨᱤᱱ ᱕ ᱜᱚᱴᱟᱝ ᱦᱚᱱ ᱜᱟᱬᱟ ᱠᱚ ᱦᱩᱭ ᱞᱮᱱᱟ ᱾



==ᱥᱮᱪᱮᱫ==
ᱠᱩᱥᱟᱹᱞ ᱵᱟᱥᱠᱮ ᱫᱚ ᱟᱠᱚ ᱥᱚᱱᱷᱟᱨᱢᱟᱹᱨᱤ ᱟᱹᱛᱩ ᱥᱩᱨ ᱯᱩᱴᱩᱲᱤᱭᱟᱹ ᱮᱛᱦᱚᱵ ᱵᱤᱨᱫᱟᱹᱜᱟᱲ ᱠᱷᱚᱱ ᱥᱮᱪᱮᱫ ᱦᱚᱨᱟ ᱫᱚ ᱮᱭᱦᱮᱵ ᱞᱮᱱᱛᱟᱭᱟ᱾ ᱤᱱᱟᱹ ᱛᱟᱭᱚᱢ ᱵᱟᱸᱥᱫᱟ ᱡᱩᱱᱤᱭᱟᱨ ᱦᱟᱭ ᱥᱠᱩᱞ ᱨᱮᱭ ᱯᱟᱲᱦᱟᱣ ᱞᱮᱱᱟ᱾ ᱤᱱᱟᱹ ᱛᱟᱭᱚᱢ ᱑᱙᱕᱙ ᱥᱟᱞᱮ ᱨᱮ ᱠᱩᱞᱴᱤᱠᱨᱤ ᱮᱥᱹ ᱠᱮᱹ ᱦᱟᱭ ᱥᱠᱩᱞ ᱠᱷᱚᱱ ᱜᱮᱞ ᱪᱟᱱᱟᱪ ᱮ ᱯᱟᱲᱦᱟᱣ ᱯᱩᱨᱟᱹᱣ ᱞᱮᱫᱟ᱾ ᱟᱨ ᱦᱚᱸ ᱞᱟᱯᱷᱟᱝ ᱥᱮᱪᱮᱫ ᱦᱟᱢᱮᱴ ᱞᱟᱹᱜᱤᱫ ᱤᱢᱟᱹ ᱥᱮᱨᱢᱟ ᱜᱮ ᱢᱟᱨᱟᱝ ᱱᱟᱜᱟᱨ ᱠᱚᱞᱠᱟᱛᱟᱨᱮᱭ ᱥᱚᱦᱚᱨ ᱥᱮᱴᱮᱨ ᱞᱮᱱᱟ᱾ ᱠᱚᱞᱠᱟᱛᱟ ᱤᱭᱩᱱᱤᱵᱷᱟᱨᱥᱤᱴᱤ ᱠᱷᱚᱱ ᱑᱙᱖᱑ ᱥᱟᱞᱮ ᱨᱮ ᱯᱨᱤ ᱤᱭᱩᱱᱤᱵᱷᱟᱨᱥᱤᱴᱤ ᱥᱮᱪᱮᱫ ᱮ ᱦᱟᱢᱮᱴ ᱞᱮᱫᱟ᱾ ᱱᱤᱭᱟ ᱛᱟᱭᱚᱢ ᱥᱤᱸᱜᱟᱹᱲ ᱟᱥᱩᱛᱚᱥ ᱠᱚᱞᱮᱡᱽ ᱨᱮ ᱠᱟᱹᱣᱰᱤᱟᱹᱨᱤ ᱥᱟᱛᱟᱢ ᱛᱮ ᱵᱮᱪᱮᱞᱚᱨ ᱰᱤᱜᱽᱨᱤ ᱞᱟᱹᱜᱤᱫ-ᱮ ᱵᱷᱚᱨᱛᱤ ᱞᱮᱱᱟ᱾ ᱠᱚᱞᱮᱡᱽ ᱨᱮ ᱯᱟᱲᱦᱟᱜ ᱚᱠᱛᱚ ᱜᱮ ᱵᱷᱟᱨᱚᱛ ᱥᱚᱨᱠᱟᱨᱟᱜ ᱪᱟᱹᱠᱨᱤ ᱦᱚᱸᱭ ᱧᱟᱢ ᱞᱮᱫᱟ᱾ ᱪᱟᱹᱠᱨᱤ ᱥᱟᱞᱟᱜ ᱯᱲᱦᱟᱣ ᱛᱩᱞᱩᱡ ᱛᱮ ᱑᱙᱖᱗ ᱥᱟᱞᱮᱨᱮ Commerce ᱥᱮ ᱠᱟᱹᱣᱰᱤᱟᱹᱨᱤ ᱥᱟᱛᱟᱢ ᱟᱛᱮᱫ BᱹCom ᱰᱤᱜᱽᱨᱤᱭ ᱦᱟᱢᱮᱴ ᱞᱚᱫᱟ᱾ ᱥᱮᱢᱞᱮᱫ ᱵᱮᱨᱮᱫ ᱟᱨ ᱯᱟᱹᱨᱥᱤ ᱞᱟᱲᱟᱣᱱᱟ ᱠᱟᱹᱢᱤᱨᱮ ᱡᱚᱯᱚᱚᱲᱟᱣ ᱛᱟᱸᱦᱮᱱ ᱛᱩᱞᱩᱡ ᱜᱮ ᱑᱙᱘᱔ ᱥᱟᱞᱮ ᱨᱮ ᱱᱟᱜᱟᱢ ᱥᱟᱛᱟᱢ ᱟᱛᱮᱫ BᱹA ᱰᱤᱜᱽᱨᱤᱭ ᱦᱟᱢᱮᱴ ᱞᱮᱫᱟ᱾ ᱑᱙᱗᱔ ᱥᱟᱞᱮ ᱨᱮ ᱠᱚᱞᱠᱟᱛᱟ ᱨᱮᱭᱟᱜ ᱡᱚᱜᱮᱥ ᱪᱚᱱᱫᱨᱚ ᱞᱚ ᱠᱚᱞᱮᱡᱽ ᱨᱮ ᱟᱭᱤᱱ ᱟᱛᱮᱫ ᱮ ᱯᱟᱲᱦᱟᱜ ᱠᱟᱱ ᱛᱟᱸᱦᱮᱫ᱾ ᱱᱤᱭᱟᱹ ᱛᱚᱭᱚᱢ ᱠᱚᱞᱠᱟᱛᱟ ᱤᱭᱩᱱᱤᱵᱷᱟᱨᱥᱤᱴᱤᱨᱮ ᱑᱙᱙᱑ ᱥᱟᱥᱮᱞᱮ ᱨᱮ MᱹA ᱠᱷᱟᱹᱛᱤᱨ ᱦᱚᱸᱭ ᱵᱷᱩᱨᱛᱤ ᱞᱮᱱᱟ᱾

==ᱠᱟᱹᱢᱤ ᱡᱤᱭᱚᱱ==
ᱯᱟᱹᱨᱥᱤ ᱠᱩᱞ ᱠᱩᱥᱟᱹᱞ ᱵᱟᱥᱠᱮ ᱠᱚᱞᱮᱡᱽ ᱨᱮ ᱯᱟᱲᱦᱟᱜ ᱚᱠᱛᱚ ᱜᱮ ᱪᱟᱹᱠᱨᱤ ᱫᱚᱭ ᱧᱟᱢ ᱞᱮᱫᱟ᱾ ᱢᱟᱬᱟᱝ ᱫᱚ ᱰᱤᱥᱮᱢᱵᱚᱨ ᱑᱙᱖᱒ ᱥᱟᱞᱮ ᱨᱮ ᱵᱷᱟᱨᱚᱛ ᱥᱚᱨᱠᱟᱨᱟᱜ Supply and Disposal ᱚᱯᱤᱥ ᱨᱮ ᱜᱨᱩᱯ ᱰᱤ ᱠᱟᱹᱢᱤᱭᱟᱹ ᱞᱮᱠᱟᱛᱮ ᱪᱟᱹᱠᱨᱤᱭ ᱧᱟᱢ ᱞᱮᱫᱟ, ᱢᱮᱱᱠᱷᱟᱱ ᱚᱱᱟ ᱪᱟᱹᱠᱨᱤ ᱨᱮ ᱵᱟᱭ ᱯᱚᱲᱛᱟᱲ ᱞᱮᱱᱛᱮ ᱠᱚᱞᱠᱟᱛᱟ ᱮᱠᱟᱭᱩᱱᱴᱥ ᱡᱮᱱᱟᱨᱮᱞ ᱚᱯᱤᱥ ᱨᱮ ᱑᱙᱖᱙ ᱥᱟᱞᱮᱨᱮ  ᱪᱟᱹᱠᱨᱤ ᱩᱪᱟᱹᱲᱮᱱᱟᱭ᱾ ᱠᱚᱞᱠᱟᱛᱟ ᱨᱮ ᱛᱷᱟᱢ ᱜᱟᱹᱰᱤ ᱛᱟᱸᱦᱮᱱ ᱚᱠᱛᱚ ᱜᱮ ᱟᱡ ᱥᱟᱞᱟᱜ ᱟᱨ ᱦᱚᱸ ᱱᱟᱣᱟᱱ ᱪᱟᱹᱠᱨᱤ ᱧᱟᱢ ᱠᱷᱮᱨᱣᱟᱲ ᱦᱚᱲ ᱦᱚᱯᱚᱱ ᱠᱚ ᱥᱟᱶ ᱮ ᱩᱯᱩᱨᱩᱢ ᱞᱮᱱᱟ᱾ ᱑᱙᱖᱔ ᱥᱟᱞᱮᱨᱮ ᱩᱰᱤᱥᱟ ᱥᱮᱢᱞᱮᱫ ᱵᱮᱨᱮᱫ ᱨᱟᱠᱟᱵ ᱥᱟᱶ ᱥᱟᱶ ᱛᱮᱜᱮ, ᱰᱟᱦᱟᱨᱰᱤ ᱟᱹᱛᱩᱨᱮ ᱥᱮᱱ ᱠᱟᱛᱮ ᱯᱚᱸᱰᱮᱛ ᱨᱟᱹᱜᱷᱩᱱᱟᱛᱷ ᱢᱩᱨᱢᱩ ᱥᱟᱞᱟᱜ ᱩᱯᱩᱨᱩᱢ ᱞᱮᱱᱛᱮ ᱯᱩᱪᱷᱤᱢ ᱵᱟᱝᱞᱟ ᱯᱚᱱᱚᱛ ᱨᱮ ᱚᱞ ᱪᱤᱠᱤ ᱯᱟᱥᱱᱟᱣ ᱮ ᱨᱤᱠᱟᱹ ᱞᱮᱫᱟ᱾ ᱱᱚᱣᱟ ᱫᱤᱥᱟᱹ ᱠᱟᱛᱮᱜᱮ ᱩᱰᱤᱥᱟ ᱵᱤᱦᱟᱨ ᱛᱟᱭᱚᱢ ᱜᱮ ᱑᱙᱖᱖ ᱥᱟᱞᱮ ᱨᱮ ᱯᱩᱪᱷᱤᱢ ᱵᱟᱝᱞᱟ ᱯᱚᱱᱚᱛ ᱨᱮᱦᱚᱸ ᱟᱹᱫᱤᱵᱟᱹᱥᱤ ᱥᱟᱶᱛᱟ ᱥᱮᱪᱮᱫ ᱞᱟᱠᱪᱟᱨ ᱥᱮᱢᱞᱮᱫ ᱵᱮᱨᱮᱫ ᱨᱟᱠᱟᱵ ᱮ ᱨᱤᱠᱟᱹ ᱠᱮᱫᱟ, ᱡᱟᱸᱦᱟᱫᱚ ᱑᱙᱖᱗ ᱥᱟᱞᱮ ᱨᱮ ᱨᱮᱡᱤᱥᱴᱨᱮᱥᱚᱱ ᱞᱮᱱᱟ ᱟᱨ ᱥᱮᱢᱞᱮᱫ ᱨᱮᱱ ᱮᱛᱚᱦᱚᱵ ᱢᱟᱬᱛᱮ ᱥᱩᱛᱨᱮᱫ ᱟᱜ ᱟ:ᱜᱤᱵᱷᱟᱨ ᱮ ᱜᱚᱜ ᱞᱮᱫᱟ᱾ ᱱᱤᱭᱟᱹ ᱚᱠᱛᱚ ᱠᱚᱞᱠᱟᱛᱟ ᱢᱟᱨᱟᱝ ᱱᱟᱜᱟᱨ ᱨᱮ ᱥᱟᱱᱛᱟᱲᱤ ᱯᱟᱹᱨᱥᱤ ᱞᱟᱲᱟᱣᱱᱟ ᱯᱟᱹᱨᱥᱤ ᱠᱩᱞ ᱥᱟᱶ ᱡᱟᱸᱦᱟᱭ ᱠᱚᱠᱚ ᱛᱟᱸᱦᱮᱭᱟ ᱩᱱᱠᱩ ᱠᱚᱫᱚᱠᱚ ᱦᱩᱭᱩᱜ ᱠᱟᱱᱟ ᱵᱚᱭᱫᱚᱱᱟᱛᱷ ᱥᱚᱨᱮᱱ, ᱞᱚᱠᱠᱷᱤᱨᱟᱢ ᱴᱩᱰᱩ, ᱨᱟᱢᱠᱤᱥᱟᱹᱱ ᱢᱩᱨᱢᱩ, ᱵᱟᱹᱵᱩᱨᱟᱢ ᱦᱟᱸᱥᱫᱟᱜ ᱱᱚᱵᱤᱱ ᱢᱟᱱᱰᱤ, ᱵᱚᱱᱫᱤᱨᱟᱢ ᱢᱩᱨᱢᱩ ᱮᱢᱟᱱ ᱠᱚ᱾ ᱥᱮᱢᱞᱮᱫᱟᱜ ᱯᱩᱭᱞᱩ ᱪᱟᱸᱜᱟ ᱫᱚ ᱥᱮᱢᱞᱮᱫ ᱫᱩᱞᱟᱹᱲᱤᱭᱟ ᱠᱩᱥᱟᱹᱞ ᱵᱟᱥᱠᱮᱭᱟᱜ ᱟᱹᱭᱩᱨᱛᱮ ᱟᱡᱟᱜ ᱡᱟᱱᱟᱢ ᱟᱹᱛᱩ ᱥᱚᱱᱷᱟᱨᱢᱟᱹᱨᱤ ᱨᱮᱜᱮ ᱡᱷᱤᱡ ᱞᱮᱱᱟ᱾ ᱟᱨ ᱯᱩᱪᱷᱤᱢ ᱵᱟᱝᱞᱟ ᱯᱚᱱᱚᱛ ᱨᱮ ᱚᱞ ᱪᱤᱠᱤ ᱯᱟᱥᱱᱟᱣ ᱞᱟᱹᱜᱤᱫ ᱥᱚᱱᱷᱟᱨᱢᱟᱹᱨᱤ ᱟᱹᱛᱩᱨᱮ ᱮᱛᱚᱦᱚᱵ ᱚᱞ ᱪᱤᱠᱤ ᱤᱛᱩᱱ ᱟᱥᱲᱟ ᱵᱮᱨᱮᱫ ᱨᱟᱠᱟᱵ ᱠᱩᱥᱟᱹᱞ ᱵᱟᱥᱠᱮᱭᱟᱜ ᱛᱤ ᱥᱟᱵ ᱠᱟᱛᱮ ᱜᱮ᱾ ᱚᱞ ᱪᱤᱠᱤ ᱯᱟᱥᱱᱟᱣ ᱥᱟᱶ ᱥᱟᱶ ᱛᱮ ᱯᱟᱹᱨᱥᱤ ᱞᱟᱲᱟᱣᱱᱟ ᱛᱚᱸᱜᱮ ᱤᱫᱤ ᱠᱟᱛᱮᱜᱮ ᱟᱡᱟᱜ ᱠᱟᱹᱢᱤ ᱡᱤᱣᱚᱱ ᱫᱚ ᱯᱟᱨᱚᱢ ᱟᱠᱟᱱ ᱛᱟᱭᱟ᱾

==ᱚᱞ ᱵᱮᱞ==
ᱠᱩᱥᱟᱹᱞ ᱵᱟᱥᱠᱮ ᱫᱚ ᱢᱤᱫ ᱫᱷᱟᱨᱮ ᱥᱟᱱᱛᱟᱲᱤ ᱯᱟᱹᱨᱥᱤ ᱞᱟᱲᱟᱣᱱᱟ ᱨᱮᱱ ᱟᱹᱭᱩᱨᱤᱭᱟᱹ ᱥᱟᱶᱛᱮ ᱯᱟᱹᱨᱥᱤ ᱫᱩᱞᱟᱹᱲᱤᱭᱟᱹ ᱟᱨ ᱥᱟᱶᱦᱮᱫ ᱪᱟᱨᱪᱟ ᱨᱮᱦᱚᱸ ᱮᱱᱮᱢ ᱢᱮᱱᱟᱜ ᱛᱟᱭᱟ᱾ ᱚᱱᱚᱞᱤᱭᱟᱹ ᱞᱮᱠᱟᱛᱮᱫᱚ ᱥᱟᱱᱛᱟᱲᱤ, ᱵᱟᱝᱞᱟ ᱟᱨ ᱤᱝᱞᱤᱥ ᱯᱮᱱᱮ ᱯᱟᱹᱨᱥᱤ ᱛᱮᱜᱮᱭ ᱥᱟᱶᱦᱮᱫ ᱫᱚᱭ ᱪᱟᱨᱪᱟ ᱟᱠᱟᱫᱟ᱾ ᱯᱩᱪᱷᱤᱢ ᱵᱟᱝᱞᱟ ᱥᱮᱢᱞᱮᱫ ᱠᱷᱚᱱ ᱩᱪᱷᱟᱱ ᱥᱚᱫᱚᱨ ᱪᱟᱸᱫᱚ ᱠᱤᱭᱟᱹ ᱯᱟᱛᱷᱟᱢ ᱥᱤᱸᱜᱟᱹᱲ ᱥᱟᱠᱣᱟ ᱨᱮ ᱞᱮᱛᱟᱲ ᱜᱮ ᱚᱞ ᱠᱚ ᱪᱷᱟᱯᱟ ᱥᱚᱫᱚᱨ ᱟᱠᱟᱱ ᱛᱟᱭᱟ᱾ ᱠᱩᱥᱟᱹᱞ ᱵᱟᱥᱠᱮᱭᱟᱜ ᱚᱞ ᱟᱠᱟᱱ ᱯᱩᱛᱷᱤ ᱠᱚ ᱢᱩᱫᱽᱨᱮ ᱢᱮᱱᱟᱜ-ᱟ᱾
#) ᱥᱟᱱᱛᱟᱲ ᱥᱮᱨᱣᱟ (᱑᱙᱘᱐)
#) ᱚᱱᱚᱬᱦᱮ ᱯᱩᱛᱷᱤ, ᱟᱢ ᱫᱚ ᱚᱠᱚᱭ (᱑᱙᱘᱑‌)
#)ᱫᱷᱟᱨᱹᱛᱤ ᱥᱚᱥᱱᱚᱜ ᱨᱮ ᱥᱟᱱᱛᱟᱲᱤ ᱯᱟᱨᱥᱤ ᱨᱮᱭᱟᱜ ᱮᱱᱮᱢ
#)ᱵᱚᱸᱜᱟ ᱦᱟᱛᱚᱢ (᱑᱙᱙᱑)
#)The Origin of Soul(᱑᱙᱙᱑)
#) The Evolution of Term "Parsi" in Santali Language(᱑᱙᱙᱑)
#) ᱥᱟᱶᱛᱟᱞᱤ ᱵᱷᱟᱥᱟᱨ ᱞᱤᱯᱤ ᱥᱚᱢᱚᱥᱥᱟ, ᱱᱚᱣᱟᱫᱚ ᱵᱟᱝᱞᱟ ᱯᱟᱹᱨᱥᱤ ᱛᱮ ᱪᱷᱟᱯᱟ ᱥᱚᱫᱚᱨ ᱟᱠᱟᱱᱟ᱾

ᱯᱟᱹᱨᱥᱤ ᱠᱩᱞ ᱠᱩᱥᱟᱹᱞ ᱵᱟᱥᱠᱮ ᱫᱚ ᱢᱤᱫ ᱫᱷᱟᱨᱮ ᱯᱟᱹᱨᱥᱤ ᱦᱩᱞᱜᱟᱹᱨᱤᱭᱟᱹ, ᱯᱟᱹᱨᱥᱤ ᱜᱟᱹᱠᱷᱩᱲᱤᱭᱟᱹ, ᱥᱟᱶᱛᱟ ᱫᱚᱨᱚᱫᱤᱭᱟᱹ ᱚᱱᱚᱞᱤᱭᱟᱹ ᱥᱟᱸᱜᱮ ᱜᱟᱹᱠᱷᱩᱲ ᱦᱚᱲ ᱮ ᱛᱟᱸᱦᱮ ᱠᱟᱱᱟ᱾ ᱟᱡᱟᱜ ᱡᱤᱭᱚᱱ ᱰᱟᱦᱟᱨ ᱨᱮ ᱮᱢᱟᱱ ᱞᱮᱠᱟᱱᱟᱜ ᱮᱸᱴᱠᱮᱴᱚᱬᱮ ᱛᱟᱸᱦᱮ ᱠᱟᱱ ᱨᱮᱦᱚᱸ ᱟᱡᱟᱜ ᱫᱤᱞ ᱫᱟᱲᱮ ᱟᱨ ᱪᱮᱞᱟ ᱞᱮᱠᱟᱛᱮ ᱯᱚᱸᱰᱮᱛ ᱨᱟᱹᱜᱷᱩᱱᱟᱛᱷ ᱢᱩᱨᱢᱩᱣᱟᱜ ᱩᱫᱩᱜ ᱰᱟᱦᱟᱨ ᱛᱮ ᱰᱟᱦᱨᱟᱣ ᱠᱟᱛᱮ ᱥᱮᱢᱞᱮᱫ ᱵᱮᱨᱮᱫ ᱨᱟᱠᱟᱵ ᱠᱷᱚᱱ ᱮᱛᱦᱚᱵ ᱠᱟᱛᱮ ᱯᱟᱹᱨᱥᱤ ᱞᱟᱲᱟᱣᱱᱟ ᱛᱟᱞᱟᱛᱮ ᱥᱟᱱᱛᱟᱲᱤ ᱯᱟᱹᱨᱥᱤ ᱵᱷᱟᱨᱚᱛᱭᱚ ᱦᱚᱠ-ᱤᱛ ᱨᱮᱭᱟᱜ ᱤᱨᱟᱹᱞ ᱛᱷᱚᱠ ᱨᱮ ᱥᱮᱞᱮᱫᱚᱜ ᱫᱷᱟᱹᱵᱤᱡ ᱦᱩᱞᱜᱟᱹᱨᱤᱭᱟᱹ ᱫᱤᱞᱫᱟᱲᱮ ᱛᱮ ᱥᱟᱱᱛᱟᱲᱤ ᱯᱟᱹᱨᱥᱤ ᱞᱟᱹᱜᱤᱫ ᱮᱱᱮᱢ ᱮ ᱫᱚᱦᱚ ᱦᱚᱴᱚ ᱟᱠᱟᱫᱟ᱾ 

==ᱜᱩᱨ==
ᱯᱟᱹᱨᱥᱤ ᱠᱩᱞ ᱠᱩᱥᱟᱹᱞ ᱵᱟᱥᱠᱮ ᱫᱚ ᱗᱐᱐᱕ ᱥᱟᱞᱮ ᱨᱮᱭᱟᱜ ᱑᱘ ᱢᱮ  ᱦᱤᱞᱚᱜ ᱱᱚᱣᱟ ᱫᱷᱩᱲᱤ ᱫᱷᱟᱹᱨᱛᱤ ᱵᱟᱹᱜᱤ ᱠᱟᱛᱮᱫ ᱠᱚᱞᱠᱟᱛᱟ ᱨᱮᱭ ᱵᱚᱸᱜᱟ ᱛᱟᱞᱟᱣ ᱟᱠᱟᱱᱟ᱾
