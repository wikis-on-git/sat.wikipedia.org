
ᱥᱟᱱᱛᱟᱲᱤ ᱯᱟ.ᱨᱥᱤ ᱦᱩᱞᱜᱟ.ᱨᱤᱭᱟ., ᱯᱟ.ᱨᱥᱤ ᱜᱟ.ᱠᱷᱩᱲᱤᱭᱟ. ᱠᱩᱥᱟ.ᱞ ᱪᱚᱱᱫᱽᱨᱚ ᱵᱟᱥᱠᱮ ᱫᱚ ᱥᱤᱧᱚᱛ ᱫᱤᱥᱚᱢ ᱨᱮᱱ ᱟ.ᱰᱤ ᱩᱯᱨᱩᱢᱟᱱ ᱢᱤᱫ ᱧᱩᱛᱩᱢ ᱠᱟᱱᱟ᱾ ᱚᱱᱟ ᱥᱟᱶᱛᱮ ᱥᱟᱱᱛᱟᱲᱤ ᱯᱟ.ᱨᱥᱤ ᱞᱟᱲᱟᱣᱱᱟ ᱨᱮ ᱟ.ᱜᱤᱞ ᱟᱨ ᱥᱟᱢᱟᱝ ᱟ.ᱭᱩᱨᱤᱭᱟ. ᱞᱮᱠᱟᱛᱮ ᱫᱤᱥᱚᱢ ᱦᱚᱲᱫᱚ ᱯᱟ.ᱨᱥᱤ ᱠᱩᱞ ᱢᱮᱱᱛᱮ ᱦᱚᱸᱠᱚ ᱴᱷᱤᱠᱟ. ᱮᱭᱟ᱾ ᱠᱩᱥᱟ.ᱞ ᱵᱟᱥᱠᱮ ᱫᱚ ᱵᱟᱝ ᱦᱟ.ᱴᱤᱧ ᱵᱷᱟᱨᱚᱛ ᱫᱤᱥᱚᱢ ᱨᱮᱭᱟᱜ ᱜᱚᱯᱤᱵᱚᱞᱞᱚᱵᱷᱯᱩᱨ ᱵᱞᱚᱠ ᱨᱮᱱᱟᱜ ᱥᱟᱱᱷᱟᱨᱢᱟ.ᱨᱤ ᱟ.ᱛᱩᱨᱮᱭ ᱡᱟᱱᱟᱢ ᱞᱮᱱᱟ᱾

ᱡᱟᱱᱟᱢ:- ᱑᱘ ᱡᱩᱞᱟᱭ  ᱑᱙᱔᱓ ᱥᱚᱱᱷᱟᱨᱢᱟ.ᱨᱤ ᱟ.ᱛᱩ, ᱜᱚᱯᱤᱵᱚᱞᱣᱚᱵᱷᱯᱩᱨ, ᱡᱷᱟᱲᱜᱨᱟᱢ ᱡᱤᱞᱟ.᱾
ᱜᱩᱨ :- ᱑᱘ ᱢᱮ ᱒᱐᱐᱕
ᱢᱟᱹᱱ ᱧᱩᱢ:- ᱯᱟ.ᱨᱥᱤ ᱠᱩᱞ
ᱥᱮᱪᱮᱫ- B.Com, B.A
ᱠᱟᱹᱢᱤ:- ᱜᱟᱹᱠᱷᱩᱲ ᱜᱚᱢᱠᱮ, ᱚᱱᱚᱬᱦᱤᱭᱟᱹ, ᱚᱱᱚᱞᱤᱭᱟᱹ, ᱯᱟ.ᱨᱥᱤ ᱦᱩᱞᱜᱟ.ᱨᱤᱭᱟ. ᱠᱟᱛᱷᱟ ᱵᱟᱵᱚᱦᱤ., ᱯᱟ.ᱨᱥᱤ ᱜᱟ.ᱠᱷᱩᱲᱤᱭᱟ. 
ᱡᱟᱹᱛᱤᱭᱟᱹᱛ :- ᱥᱤᱧᱚᱛᱤᱭᱟᱹ
ᱡᱟᱹᱛ:‌- ᱠᱷᱮᱨᱣᱟᱲ
ᱥᱟᱛᱟᱢ:- ᱯᱟ.ᱨᱥᱤ ᱦᱩᱞᱜᱟ.ᱨᱤᱭᱟ. 
ᱥᱟᱶᱦᱮᱫ ᱮᱱᱮᱢ:- ᱥᱟᱱᱛᱟᱲ ᱥᱮᱨᱣᱟ, ᱵᱚᱸᱜᱟ ᱦᱟᱛᱚᱢ, Origin of Soul, ᱥᱟᱶᱛᱟᱞᱤ ᱵᱷᱟᱥᱟᱨ ᱞᱤᱯᱤ ᱥᱚᱢᱚᱥᱥᱟ
ᱡᱤᱣᱚᱱ ᱥᱚᱦᱮᱫ:- ᱦᱤᱨᱟ.ᱢᱩᱱᱤ ᱵᱟᱥᱠᱮ
ᱦᱚᱯᱚᱱ:- ᱕

ᱡᱟᱱᱟᱢ:- ᱯᱟ.ᱨᱥᱤ ᱠᱩᱞ ᱠᱩᱥᱟ.ᱞ ᱵᱟᱥᱠᱮ ᱫᱚ ᱑᱘ ᱡᱩᱞᱟᱭ ᱑᱙᱔᱓ ᱥᱟᱞᱮ ᱨᱮ ᱠᱩᱱᱟ.ᱢᱤ ᱫᱚᱥᱟᱨ ᱦᱤᱞᱚᱜ-ᱮ ᱡᱟᱱᱟᱢ ᱞᱮᱱᱟ᱾ ᱩᱱᱤ ᱨᱮᱱ ᱟᱯᱟᱛᱼᱟᱜ ᱧᱩᱛᱩᱢ ᱫᱚ ᱛᱟᱦᱮᱸ ᱠᱟᱱᱟ ᱢᱟᱭᱥᱟ ᱵᱟᱥᱠᱮ ᱟᱨ ᱮᱸᱜᱟᱛᱼᱟᱜ ᱧᱩᱛᱩᱢ ᱫᱚ ᱛᱟᱦᱮᱸ ᱠᱟᱱᱟ ᱯᱟᱨᱚ ᱵᱟᱥᱠᱮ᱾ ᱠᱩᱥᱟ.ᱞ ᱵᱟᱥᱠᱮ ᱫᱚ ᱯᱩᱱ ᱦᱚᱲ ᱵᱚᱭᱟ ᱵᱩᱦᱤᱱ ᱠᱚ ᱢᱩᱫᱽᱨᱮ ᱡᱷᱚᱛᱚ ᱠᱷᱚᱱ ᱞᱟ.ᱴᱩᱭ ᱛᱟᱸᱦᱮ ᱠᱟᱱᱟ᱾ ᱩᱱᱤ ᱨᱮᱱ ᱫᱚ ᱢᱤᱫ ᱵᱚᱭᱦᱟ ᱟᱨ ᱵᱟᱨᱭᱟ ᱵᱩᱦᱤᱱ ᱢᱮᱱᱟᱜ ᱠᱤᱱ ᱛᱟᱭᱟ ᱾



ᱥᱮᱪᱮᱫ:-
ᱠᱩᱥᱟ.ᱞ ᱵᱟᱥᱠᱮ ᱫᱚ ᱟᱠᱚ ᱥᱚᱱᱷᱟᱨᱢᱟ.ᱨᱤ ᱟ.ᱛᱩ ᱥᱩᱨ ᱯᱩᱴᱩᱲᱤᱭᱟ. ᱮᱛᱦᱚᱵ ᱵᱤᱨᱫᱟ.ᱜᱟᱲ ᱠᱷᱚᱱ ᱥᱮᱪᱮᱫ ᱦᱚᱨᱟ ᱫᱚ ᱮᱭᱦᱮᱵ ᱞᱮᱱᱛᱟᱭᱟ᱾ ᱤᱱᱟ. ᱛᱟᱭᱚᱢ ᱵᱟᱸᱥᱫᱟ ᱡᱩᱱᱤᱭᱟᱨ ᱦᱟᱭ ᱥᱠᱩᱞ ᱨᱮᱭ ᱯᱟᱲᱦᱟᱣ ᱞᱮᱱᱟ᱾ ᱤᱱᱟ. ᱛᱟᱭᱚᱢ ᱑᱙᱕᱙ ᱥᱟᱞᱮ ᱨᱮ ᱠᱩᱞᱴᱤᱠᱨᱤ ᱮᱥ. ᱠᱮ. ᱦᱟᱭ ᱥᱠᱩᱞ ᱠᱷᱚᱱ ᱜᱮᱞ ᱪᱟᱱᱟᱪ ᱮ ᱯᱟᱲᱦᱟᱣ ᱯᱩᱨᱟ.ᱣ ᱞᱮᱫᱟ᱾ ᱟᱨ ᱦᱚᱸ ᱞᱟᱯᱷᱟᱝ ᱥᱮᱪᱮᱫ ᱦᱟᱢᱮᱴ ᱞᱟ.ᱜᱤᱫ ᱤᱢᱟ. ᱥᱮᱨᱢᱟ ᱜᱮ ᱢᱟᱨᱟᱝ ᱱᱟᱜᱟᱨ ᱠᱚᱞᱠᱟᱛᱟᱨᱮᱭ ᱥᱚᱦᱚᱨ ᱥᱮᱴᱮᱨ ᱞᱮᱱᱟ᱾ ᱠᱚᱞᱠᱟᱛᱟ ᱤᱭᱩᱱᱤᱵᱷᱟᱨᱥᱤᱴᱤ ᱠᱷᱚᱱ ᱑᱙᱖᱑ ᱥᱟᱞᱮ ᱨᱮ ᱯᱨᱤ ᱤᱭᱩᱱᱤᱵᱷᱟᱨᱥᱤᱴᱤ ᱥᱮᱪᱮᱫ ᱮ ᱦᱟᱢᱮᱴ ᱞᱮᱫᱟ᱾ ᱱᱤᱭᱟ ᱛᱟᱭᱚᱢ ᱥᱤᱸᱜᱟ.ᱲ ᱟᱥᱩᱛᱚᱥ ᱠᱚᱞᱮᱡᱽ ᱨᱮ ᱠᱟ.ᱣᱰᱤᱟ.ᱨᱤ ᱥᱟᱛᱟᱢ ᱛᱮ ᱵᱮᱪᱮᱞᱚᱨ ᱰᱤᱜᱽᱨᱤ ᱞᱟ.ᱜᱤᱫ-ᱮ ᱵᱷᱚᱨᱛᱤ ᱞᱮᱱᱟ᱾ ᱠᱚᱞᱮᱡᱽ ᱨᱮ ᱯᱟᱲᱦᱟᱜ ᱚᱠᱛᱚ ᱜᱮ ᱵᱷᱟᱨᱚᱛ ᱥᱚᱨᱠᱟᱨᱟᱜ ᱪᱟ.ᱠᱨᱤ ᱦᱚᱸᱭ ᱧᱟᱢ ᱞᱮᱫᱟ᱾ ᱪᱟ.ᱠᱨᱤ ᱥᱟᱞᱟᱜ ᱯᱲᱦᱟᱣ ᱛᱩᱞᱩᱡ ᱛᱮ ᱑᱙᱖᱗ ᱥᱟᱞᱮᱨᱮ Commerce ᱥᱮ ᱠᱟ.ᱣᱰᱤᱟ.ᱨᱤ ᱥᱟᱛᱟᱢ ᱟᱛᱮᱫ B.Com ᱰᱤᱜᱽᱨᱤᱭ ᱦᱟᱢᱮᱴ ᱞᱚᱫᱟ᱾ ᱥᱮᱢᱞᱮᱫ ᱵᱮᱨᱮᱫ ᱟᱨ ᱯᱟ.ᱨᱥᱤ ᱞᱟᱲᱟᱣᱱᱟ ᱠᱟ.ᱢᱤᱨᱮ ᱡᱚᱯᱚᱚᱲᱟᱣ ᱛᱟᱸᱦᱮᱱ ᱛᱩᱞᱩᱡ ᱜᱮ ᱑᱙᱘᱔ ᱥᱟᱞᱮ ᱨᱮ ᱱᱟᱜᱟᱢ ᱥᱟᱛᱟᱢ ᱟᱛᱮᱫ B.A ᱰᱤᱜᱽᱨᱤᱭ ᱦᱟᱢᱮᱴ ᱞᱮᱫᱟ᱾ ᱑᱙᱗᱔ ᱥᱟᱞᱮ ᱨᱮ ᱠᱚᱞᱠᱟᱛᱟ ᱨᱮᱭᱟᱜ ᱡᱚᱜᱮᱥ ᱪᱚᱱᱫᱨᱚ ᱞᱚ ᱠᱚᱞᱮᱡᱽ ᱨᱮ ᱟᱭᱤᱱ ᱟᱛᱮᱫ ᱮ ᱯᱟᱲᱦᱟᱜ ᱠᱟᱱ ᱛᱟᱸᱦᱮᱫ᱾ ᱱᱤᱭᱟ. ᱛᱚᱭᱚᱢ ᱠᱚᱞᱠᱟᱛᱟ ᱤᱭᱩᱱᱤᱵᱷᱟᱨᱥᱤᱴᱤᱨᱮ ᱑᱙᱙᱑ ᱥᱟᱥᱮᱞᱮ ᱨᱮ M.A ᱠᱷᱟ.ᱛᱤᱨ ᱦᱚᱸᱭ ᱵᱷᱩᱨᱛᱤ ᱞᱮᱱᱟ᱾

ᱠᱟ.ᱢᱤ ᱡᱤᱣᱚᱱ:- 
ᱯᱟ.ᱨᱥᱤ ᱠᱩᱞ ᱠᱩᱥᱟ.ᱞ ᱵᱟᱥᱠᱮ ᱠᱚᱞᱮᱡᱽ ᱨᱮ ᱯᱟᱲᱦᱟᱜ ᱚᱠᱛᱚ ᱜᱮ ᱪᱟ.ᱠᱨᱤ ᱫᱚᱭ ᱧᱟᱢ ᱞᱮᱫᱟ᱾ ᱢᱟᱬᱟᱝ ᱫᱚ ᱰᱤᱥᱮᱢᱵᱚᱨ ᱑᱙᱖᱒ ᱥᱟᱞᱮ ᱨᱮ ᱵᱷᱟᱨᱚᱛ ᱥᱚᱨᱠᱟᱨᱟᱜ Supply and Disposal ᱚᱯᱤᱥ ᱨᱮ ᱜᱨᱩᱯ ᱰᱤ ᱠᱟ.ᱢᱤᱭᱟ. ᱞᱮᱠᱟᱛᱮ ᱪᱟ.ᱠᱨᱤᱭ ᱧᱟᱢ ᱞᱮᱫᱟ, ᱢᱮᱱᱠᱷᱟᱱ ᱚᱱᱟ ᱪᱟ.ᱠᱨᱤ ᱨᱮ ᱵᱟᱭ ᱯᱚᱲᱛᱟᱲ ᱞᱮᱱᱛᱮ ᱠᱚᱞᱠᱟᱛᱟ ᱮᱠᱟᱭᱩᱱᱴᱥ ᱡᱮᱱᱟᱨᱮᱞ ᱚᱯᱤᱥ ᱨᱮ ᱑᱙᱖᱙ ᱥᱟᱞᱮᱨᱮ  ᱪᱟ.ᱠᱨᱤ ᱩᱪᱟ.ᱲᱮᱱᱟᱭ᱾ ᱠᱚᱞᱠᱟᱛᱟ ᱨᱮ ᱛᱷᱟᱢ ᱜᱟ.ᱰᱤ ᱛᱟᱸᱦᱮᱱ ᱚᱠᱛᱚ ᱜᱮ ᱟᱡ ᱥᱟᱞᱟᱜ ᱟᱨ ᱦᱚᱸ ᱱᱟᱣᱟᱱ ᱪᱟ.ᱠᱨᱤ ᱧᱟᱢ ᱠᱷᱮᱨᱣᱟᱲ ᱦᱚᱲ ᱦᱚᱯᱚᱱ ᱠᱚ ᱥᱟᱶ ᱮ ᱩᱯᱩᱨᱩᱢ ᱞᱮᱱᱟ᱾ ᱑᱙᱖᱔ ᱥᱟᱞᱮᱨᱮ ᱩᱰᱤᱥᱟ ᱥᱮᱢᱞᱮᱫ ᱵᱮᱨᱮᱫ ᱨᱟᱠᱟᱵ ᱥᱟᱶ ᱥᱟᱶ ᱛᱮᱜᱮ, ᱰᱟᱦᱟᱨᱰᱤ ᱟ.ᱛᱩᱨᱮ ᱥᱮᱱ ᱠᱟᱛᱮ ᱯᱚᱸᱰᱮᱛ ᱨᱟ.ᱜᱷᱩᱱᱟᱛᱷ ᱢᱩᱨᱢᱩ ᱥᱟᱞᱟᱜ ᱩᱯᱩᱨᱩᱢ ᱞᱮᱱᱛᱮ ᱯᱩᱪᱷᱤᱢ ᱵᱟᱝᱞᱟ ᱯᱚᱱᱚᱛ ᱨᱮ ᱚᱞ ᱪᱤᱠᱤ ᱯᱟᱥᱱᱟᱣ ᱮ ᱨᱤᱠᱟ. ᱞᱮᱫᱟ᱾ ᱱᱚᱣᱟ ᱫᱤᱥᱟ. ᱠᱟᱛᱮᱜᱮ ᱩᱰᱤᱥᱟ ᱵᱤᱦᱟᱨ ᱛᱟᱭᱚᱢ ᱜᱮ ᱑᱙᱖᱖ ᱥᱟᱞᱮ ᱨᱮ ᱯᱩᱪᱷᱤᱢ ᱵᱟᱝᱞᱟ ᱯᱚᱱᱚᱛ ᱨᱮᱦᱚᱸ ᱟ.ᱫᱤᱵᱟ.ᱥᱤ ᱥᱟᱶᱛᱟ ᱥᱮᱪᱮᱫ ᱞᱟᱠᱪᱟᱨ ᱥᱮᱢᱞᱮᱫ ᱵᱮᱨᱮᱫ ᱨᱟᱠᱟᱵ ᱮ ᱨᱤᱠᱟ. ᱠᱮᱫᱟ, ᱡᱟᱸᱦᱟᱫᱚ ᱑᱙᱖᱗ ᱥᱟᱞᱮ ᱨᱮ ᱨᱮᱡᱤᱥᱴᱨᱮᱥᱚᱱ ᱞᱮᱱᱟ ᱟᱨ ᱥᱮᱢᱞᱮᱫ ᱨᱮᱱ ᱮᱛᱚᱦᱚᱵ ᱢᱟᱬᱛᱮ ᱥᱩᱛᱨᱮᱫ ᱟᱜ ᱟ:ᱜᱤᱵᱷᱟᱨ ᱮ ᱜᱚᱜ ᱞᱮᱫᱟ᱾ ᱱᱤᱭᱟ. ᱚᱠᱛᱚ ᱠᱚᱞᱠᱟᱛᱟ ᱢᱟᱨᱟᱝ ᱱᱟᱜᱟᱨ ᱨᱮ ᱥᱟᱱᱛᱟᱲᱤ ᱯᱟ.ᱨᱥᱤ ᱞᱟᱲᱟᱣᱱᱟ ᱯᱟ.ᱨᱥᱤ ᱠᱩᱞ ᱥᱟᱶ ᱡᱟᱸᱦᱟᱭ ᱠᱚᱠᱚ ᱛᱟᱸᱦᱮᱭᱟ ᱩᱱᱠᱩ ᱠᱚᱫᱚᱠᱚ ᱦᱩᱭᱩᱜ ᱠᱟᱱᱟ ᱵᱚᱭᱫᱚᱱᱟᱛᱷ ᱥᱚᱨᱮᱱ, ᱞᱚᱠᱠᱷᱤᱨᱟᱢ ᱴᱩᱰᱩ, ᱨᱟᱢᱠᱤᱥᱟ.ᱱ ᱢᱩᱨᱢᱩ, ᱵᱟ.ᱵᱩᱨᱟᱢ ᱦᱟᱸᱥᱫᱟᱜ ᱱᱚᱵᱤᱱ ᱢᱟᱱᱰᱤ, ᱵᱚᱱᱫᱤᱨᱟᱢ ᱢᱩᱨᱢᱩ ᱮᱢᱟᱱ ᱠᱚ᱾ ᱥᱮᱢᱞᱮᱫᱟᱜ ᱯᱩᱭᱞᱩ ᱪᱟᱸᱜᱟ ᱫᱚ ᱥᱮᱢᱞᱮᱫ ᱫᱩᱞᱟ.ᱲᱤᱭᱟ ᱠᱩᱥᱟ.ᱞ ᱵᱟᱥᱠᱮᱭᱟᱜ ᱟ.ᱭᱩᱨᱛᱮ ᱟᱡᱟᱜ ᱡᱟᱱᱟᱢ ᱟ.ᱛᱩ ᱥᱚᱱᱷᱟᱨᱢᱟ.ᱨᱤ ᱨᱮᱜᱮ ᱡᱷᱤᱡ ᱞᱮᱱᱟ᱾ ᱟᱨ ᱯᱩᱪᱷᱤᱢ ᱵᱟᱝᱞᱟ ᱯᱚᱱᱚᱛ ᱨᱮ ᱚᱞ ᱪᱤᱠᱤ ᱯᱟᱥᱱᱟᱣ ᱞᱟ.ᱜᱤᱫ ᱥᱚᱱᱷᱟᱨᱢᱟ.ᱨᱤ ᱟ.ᱛᱩᱨᱮ ᱮᱛᱚᱦᱚᱵ ᱚᱞ ᱪᱤᱠᱤ ᱤᱛᱩᱱ ᱟᱥᱲᱟ ᱵᱮᱨᱮᱫ ᱨᱟᱠᱟᱵ ᱠᱩᱥᱟ.ᱞ ᱵᱟᱥᱠᱮᱭᱟᱜ ᱛᱤ ᱥᱟᱵ ᱠᱟᱛᱮ ᱜᱮ᱾ ᱚᱞ ᱪᱤᱠᱤ ᱯᱟᱥᱱᱟᱣ ᱥᱟᱶ ᱥᱟᱶ ᱛᱮ ᱯᱟ.ᱨᱥᱤ ᱞᱟᱲᱟᱣᱱᱟ ᱛᱚᱸᱜᱮ ᱤᱫᱤ ᱠᱟᱛᱮᱜᱮ ᱟᱡᱟᱜ ᱠᱟ.ᱢᱤ ᱡᱤᱣᱚᱱ ᱫᱚ ᱯᱟᱨᱚᱢ ᱟᱠᱟᱱ ᱛᱟᱭᱟ᱾

ᱚᱞ ᱵᱮᱞ:-
ᱠᱩᱥᱟ.ᱞ ᱵᱟᱥᱠᱮ ᱫᱚ ᱢᱤᱫ ᱫᱷᱟᱨᱮ ᱥᱟᱱᱛᱟᱲᱤ ᱯᱟ.ᱨᱥᱤ ᱞᱟᱲᱟᱣᱱᱟ ᱨᱮᱱ ᱟ.ᱭᱩᱨᱤᱭᱟ. ᱥᱟᱶᱛᱮ ᱯᱟ.ᱨᱥᱤ ᱫᱩᱞᱟ.ᱲᱤᱭᱟ. ᱟᱨ ᱥᱟᱶᱦᱮᱫ ᱪᱟᱨᱪᱟ ᱨᱮᱦᱚᱸ ᱮᱱᱮᱢ ᱢᱮᱱᱟᱜ ᱛᱟᱭᱟ᱾ ᱚᱱᱚᱞᱤᱭᱟ. ᱞᱮᱠᱟᱛᱮᱫᱚ ᱥᱟᱱᱛᱟᱲᱤ, ᱵᱟᱝᱞᱟ ᱟᱨ ᱤᱝᱞᱤᱥ ᱯᱮᱱᱮ ᱯᱟ.ᱨᱥᱤ ᱛᱮᱜᱮᱭ ᱥᱟᱶᱦᱮᱫ ᱫᱚᱭ ᱪᱟᱨᱪᱟ ᱟᱠᱟᱫᱟ᱾ ᱯᱩᱪᱷᱤᱢ ᱵᱟᱝᱞᱟ ᱥᱮᱢᱞᱮᱫ ᱠᱷᱚᱱ ᱩᱪᱷᱟᱱ ᱥᱚᱫᱚᱨ ᱪᱟᱸᱫᱚ ᱠᱤᱭᱟ. ᱯᱟᱛᱷᱟᱢ ᱥᱤᱸᱜᱟ.ᱲ ᱥᱟᱠᱣᱟ ᱨᱮ ᱞᱮᱛᱟᱲ ᱜᱮ ᱚᱞ ᱠᱚ ᱪᱷᱟᱯᱟ ᱥᱚᱫᱚᱨ ᱟᱠᱟᱱ ᱛᱟᱭᱟ᱾ ᱠᱩᱥᱟ.ᱞ ᱵᱟᱥᱠᱮᱭᱟᱜ ᱚᱞ ᱟᱠᱟᱱ ᱯᱩᱛᱷᱤ ᱠᱚ ᱢᱩᱫᱽᱨᱮ ᱢᱮᱱᱟᱜ-ᱟ᱾
᱑) ᱥᱟᱱᱛᱟᱲ ᱥᱮᱨᱣᱟ (᱑᱙᱘᱐)
᱒) ᱚᱱᱚᱬᱦᱮ ᱯᱩᱛᱷᱤ, ᱟᱢ ᱫᱚ ᱚᱠᱚᱭ (᱑᱙᱘᱑‌)
᱓)ᱫᱷᱟᱨ.ᱛᱤ ᱥᱚᱥᱱᱚᱜ ᱨᱮ ᱥᱟᱱᱛᱟᱲᱤ ᱯᱟᱨᱥᱤ ᱨᱮᱭᱟᱜ ᱮᱱᱮᱢ
᱔)ᱵᱚᱸᱜᱟ ᱦᱟᱛᱚᱢ (᱑᱙᱙᱑)
᱕)The Origin of Soul(᱑᱙᱙᱑)
᱖) The Evolution of Term "Parsi" in Santali Language(᱑᱙᱙᱑)
᱗) ᱥᱟᱶᱛᱟᱞᱤ ᱵᱷᱟᱥᱟᱨ ᱞᱤᱯᱤ ᱥᱚᱢᱚᱥᱥᱟ, ᱱᱚᱣᱟᱫᱚ ᱵᱟᱝᱞᱟ ᱯᱟ.ᱨᱥᱤ ᱛᱮ ᱪᱷᱟᱯᱟ ᱥᱚᱫᱚᱨ ᱟᱠᱟᱱᱟ᱾

ᱯᱟ.ᱨᱥᱤ ᱠᱩᱞ ᱠᱩᱥᱟ.ᱞ ᱵᱟᱥᱠᱮ ᱫᱚ ᱢᱤᱫ ᱫᱷᱟᱨᱮ ᱯᱟ.ᱨᱥᱤ ᱦᱩᱞᱜᱟ.ᱨᱤᱭᱟ., ᱯᱟ.ᱨᱥᱤ ᱜᱟ.ᱠᱷᱩᱲᱤᱭᱟ., ᱥᱟᱶᱛᱟ ᱫᱚᱨᱚᱫᱤᱭᱟ. ᱚᱱᱚᱞᱤᱭᱟ. ᱥᱟᱸᱜᱮ ᱜᱟ.ᱠᱷᱩᱲ ᱦᱚᱲ ᱮ ᱛᱟᱸᱦᱮ ᱠᱟᱱᱟ᱾ ᱟᱡᱟᱜ ᱡᱤᱭᱚᱱ ᱰᱟᱦᱟᱨ ᱨᱮ ᱮᱢᱟᱱ ᱞᱮᱠᱟᱱᱟᱜ ᱮᱸᱴᱠᱮᱴᱚᱬᱮ ᱛᱟᱸᱦᱮ ᱠᱟᱱ ᱨᱮᱦᱚᱸ ᱟᱡᱟᱜ ᱫᱤᱞ ᱫᱟᱲᱮ ᱟᱨ ᱪᱮᱞᱟ ᱞᱮᱠᱟᱛᱮ ᱯᱚᱸᱰᱮᱛ ᱨᱟ.ᱜᱷᱩᱱᱟᱛᱷ ᱢᱩᱨᱢᱩᱣᱟᱜ ᱩᱫᱩᱜ ᱰᱟᱦᱟᱨ ᱛᱮ ᱰᱟᱦᱨᱟᱣ ᱠᱟᱛᱮ ᱥᱮᱢᱞᱮᱫ ᱵᱮᱨᱮᱫ ᱨᱟᱠᱟᱵ ᱠᱷᱚᱱ ᱮᱛᱦᱚᱵ ᱠᱟᱛᱮ ᱯᱟ.ᱨᱥᱤ ᱞᱟᱲᱟᱣᱱᱟ ᱛᱟᱞᱟᱛᱮ ᱥᱟᱱᱛᱟᱲᱤ ᱯᱟ.ᱨᱥᱤ ᱵᱷᱟᱨᱚᱛᱭᱚ ᱦᱚᱠ-ᱤᱛ ᱨᱮᱭᱟᱜ ᱤᱨᱟ.ᱞ ᱛᱷᱚᱠ ᱨᱮ ᱥᱮᱞᱮᱫᱚᱜ ᱫᱷᱟ.ᱵᱤᱡ ᱦᱩᱞᱜᱟ.ᱨᱤᱭᱟ. ᱫᱤᱞᱫᱟᱲᱮ ᱛᱮ ᱥᱟᱱᱛᱟᱲᱤ ᱯᱟ.ᱨᱥᱤ ᱞᱟ.ᱜᱤᱫ ᱮᱱᱮᱢ ᱮ ᱫᱚᱦᱚ ᱦᱚᱴᱚ ᱟᱠᱟᱫᱟ᱾ 

ᱜᱩᱨ:-
ᱯᱟ.ᱨᱥᱤ ᱠᱩᱞ ᱠᱩᱥᱟ.ᱞ ᱵᱟᱥᱠᱮ ᱫᱚ ᱗᱐᱐᱕ ᱥᱟᱞᱮ ᱨᱮᱭᱟᱜ ᱑᱘ ᱢᱮ  ᱦᱤᱞᱚᱜ ᱱᱚᱣᱟ ᱫᱷᱩᱲᱤ ᱫᱷᱟ.ᱨᱛᱤ ᱵᱟ.ᱜᱤ ᱠᱟᱛᱮᱫ ᱠᱚᱞᱠᱟᱛᱟ ᱨᱮᱭ ᱵᱚᱸᱜᱟ ᱛᱟᱞᱟᱣ ᱟᱠᱟᱱᱟ᱾
