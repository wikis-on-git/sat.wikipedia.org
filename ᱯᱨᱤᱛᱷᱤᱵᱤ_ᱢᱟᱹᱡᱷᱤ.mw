ᱯᱨᱤᱛᱷᱤᱵᱤ ᱢᱟᱹᱡᱷᱤ ᱫᱚ ᱢᱤᱫ ᱨᱟᱡᱽ-ᱟᱹᱨᱤᱭᱟ ᱠᱟᱱᱟᱭ| ᱱᱩᱭ ᱫᱚ ᱟᱥᱟᱢ ᱯᱚᱱᱚᱛ ᱠᱷᱚᱱ ᱠᱚᱝᱨᱮᱥ ᱫᱚᱞ ᱥᱟᱶ ᱡᱚᱲᱟᱣ ᱢᱮᱱᱟᱭᱟ| ᱴᱤᱝᱠᱷᱚᱝ ᱵᱤᱫᱷᱟᱱᱥᱚᱵᱷᱟ ᱢᱟᱹᱪᱤ ᱠᱷᱚᱱ ᱢᱤᱫ ᱫᱷᱟᱣ ᱟᱨ ᱞᱟᱦᱚᱣᱟᱞ ᱵᱤᱰᱷᱟᱱᱥᱚᱵᱷᱟ ᱢᱟᱹᱪᱤ ᱠᱷᱚᱱ ᱯᱩᱵ ᱫᱷᱟᱣ ᱵᱤᱫᱷᱟᱭᱚᱠ ᱪᱷᱟᱰᱟ ᱢᱤᱫ ᱫᱷᱟᱣ ᱨᱟᱡᱭᱚᱥᱚᱵᱷᱟ ᱥᱟᱝᱥᱚᱫᱮ ᱛᱟᱸᱦᱮᱭᱟ| ᱩᱱᱤᱫᱚ ᱞᱮᱛᱟᱲ ᱜᱮ ᱪᱟ ᱵᱟᱜᱟᱱ ᱟᱹᱫᱤᱵᱟᱹᱥᱤ ᱠᱚᱣᱟᱜ ᱩᱛᱱᱟᱹᱣ ᱞᱟᱹᱜᱤᱫ ᱞᱟᱹᱲᱦᱟᱹᱭ ᱟᱠᱟ ᱢᱮᱱᱟᱭᱟ|

==ᱡᱟᱱᱟᱢ ᱟᱨ ᱥᱮᱪᱮᱫ==

ᱯᱨᱤᱛᱷᱤᱵᱤ ᱢᱟᱹᱡᱷᱤ ᱟᱜ ᱡᱟᱱᱟᱢ ᱫᱚ ᱢᱟᱹ ᱒᱔ᱹ᱐᱑ᱹ᱑᱙᱕᱑ ᱦᱤᱛ ᱨᱮ ᱟᱥᱟᱢ ᱯᱚᱱᱚᱛ ᱨᱮᱱᱟᱜ ᱰᱤᱵᱨᱩᱜᱚᱲ ᱡᱤᱞᱟᱹ ᱞᱮᱠᱟᱭ-ᱱᱟᱜᱟᱶ ᱟᱹᱛᱩ ᱨᱮ ᱦᱩᱭ ᱞᱮᱱᱟ| ᱟᱯᱟᱛ ᱧᱩᱛᱩᱢ ᱫᱚ ᱵᱤᱨᱥᱤᱝ ᱢᱟᱹᱡᱷᱤ ᱟᱨ ᱮᱸᱜᱟᱛᱟᱜ ᱫᱚ ᱥᱤᱛᱟᱹ ᱢᱟᱹᱡᱷᱤ| ᱩᱱᱤ ᱫᱚ ᱑᱙᱗᱒ ᱥᱟᱞᱮ ᱨᱮ ᱰᱤᱵᱨᱩᱜᱚᱲ ᱡᱮᱜᱮᱫ ᱵᱤᱨᱫᱟᱹᱜᱟᱲ ᱠᱷᱚᱱ ᱵᱤᱹ ᱮᱹ ᱟᱨ ᱒᱐᱐᱐ ᱥᱟᱞᱮ ᱨᱮ ᱜᱩᱣᱟᱦᱟᱴᱤ ᱡᱮᱜᱮᱫ ᱵᱤᱨᱫᱟᱹᱜᱟᱲ ᱠᱷᱚᱱ ᱮᱞᱹ ᱮᱞᱹ ᱵᱤᱹ ᱫᱚᱭ ᱥᱟᱹᱛ ᱞᱮᱜ-ᱟ| ᱱᱩᱭ ᱫᱚ ᱵᱟᱨ ᱫᱷᱟᱣ ᱮ ᱵᱟᱯᱞᱟ ᱟᱠᱟᱱᱟ| ᱮᱛᱚᱦᱚᱵ ᱫᱷᱟᱣ ᱫᱚ ᱚᱱᱤᱛᱟ ᱢᱟᱹᱡᱷᱤ ᱥᱟᱶ ᱑᱙᱗᱘ ᱥᱟᱞᱮ ᱨᱮ ᱟᱨ ᱫᱚᱥᱟᱨ ᱫᱷᱟᱣ ᱫᱚ ᱰᱟᱠᱛᱟᱨ ᱛᱚᱨᱩᱞᱚᱛᱟ ᱢᱟᱹᱡᱷᱤ ᱥᱟᱶ ᱑᱙᱙᱗ ᱥᱟᱞᱮ ᱨᱮ| ᱜᱤᱫᱟᱹᱨ ᱫᱚ ᱵᱟᱨ ᱠᱚᱲᱟ ᱟᱨ ᱵᱟᱨ ᱠᱩᱲᱤ|

==ᱨᱟᱡᱟᱹᱨᱤ ᱡᱤᱭᱚᱱ==

ᱩᱱᱤᱭᱟᱜ ᱨᱟᱡᱟᱹᱨᱤ ᱡᱤᱭᱚᱱ ᱫᱚ ᱠᱚᱞᱮᱡᱽ ᱵᱮᱲᱟ ᱨᱮ ᱜᱮ ᱮᱦᱚᱵ ᱞᱮᱱᱟ ᱑᱙᱖᱘ ᱥᱟᱞᱮ ᱨᱮ ᱟᱥᱟᱢ ᱯᱚᱱᱚᱛ ᱪᱟ ᱵᱟᱜᱟᱱ ᱟᱹᱫᱤᱵᱟᱹᱥᱤ ᱯᱟᱹᱴᱷᱩᱣᱟᱹ ᱜᱟᱶᱛᱟ ᱨᱮᱱ ᱥᱩᱛᱨᱮᱫ ᱞᱮᱠᱟ ᱛᱮ| ᱑᱙᱗᱘ ᱥᱟᱞᱮ ᱫᱷᱟᱹᱵᱤᱡ ᱚᱱᱟ ᱜᱟᱶᱛᱟ ᱨᱮ ᱥᱩᱛᱨᱮᱫ ᱮ ᱛᱟᱸᱦᱮ ᱠᱟᱱᱟ| ᱚᱱᱟ ᱛᱟᱭᱚᱢ ᱟᱥᱟᱢ ᱪᱟ ᱵᱟᱜᱟᱱ ᱠᱟᱹᱢᱤᱭᱟ ᱜᱟᱶᱛᱟ ᱨᱮ ᱢᱟᱬᱛᱮ ᱥᱩᱛᱨᱮᱫ ᱞᱮᱠᱟᱛᱮ ᱑᱙᱘᱓ ᱥᱟᱞᱮ ᱫᱷᱟᱹᱵᱤᱡ ᱮ ᱛᱟᱸᱦᱮ ᱠᱟᱱᱟ| ᱚᱱᱟ ᱠᱟᱛᱮ ᱨᱟᱡᱭᱚᱥᱚᱵᱷᱟ ᱥᱟᱝᱥᱚᱫᱽ (᱑᱙᱘᱔-᱑᱙᱙᱐) ᱟᱨ ᱢᱚᱬᱮ ᱫᱷᱟᱣ ᱵᱤᱫᱷᱟᱭᱚᱠ (᱑᱙᱙᱑-᱒᱐᱑᱖) ᱮ ᱛᱟᱸᱦᱮᱭᱟ| ᱚᱱᱟ ᱛᱟᱞᱟ ᱡᱚᱜᱚ ᱤᱥᱯᱤᱠᱟᱨ, ᱤᱥᱯᱤᱠᱟᱨ ᱟᱨ ᱪᱟ ᱟᱹᱫᱤᱵᱟᱹᱥᱤ ᱵᱷᱟᱹᱞᱟᱹᱭ ᱢᱚᱱᱛᱨᱤ ᱞᱮᱠᱟᱛᱮ ᱦᱚᱸᱭ ᱛᱟᱸᱦᱮ ᱠᱟᱱᱟ|

==ᱥᱟᱶᱦᱮᱫ ᱡᱚᱱᱚᱲᱟᱣ==
ᱩᱱᱤᱫᱚ ᱟᱹᱫᱤᱵᱟᱹᱥᱤ ᱥᱟᱶᱛᱟ ᱥᱮᱪᱮᱫ ᱞᱟᱠᱪᱟᱨ ᱥᱮᱢᱞᱮᱫ, ᱟᱥᱟᱢ ᱯᱚᱱᱚᱴ ᱨᱮᱱ ᱫᱤᱥ-ᱦᱩᱫᱤᱥ ᱪᱟᱞᱤᱡ ᱟᱨ ᱵᱷᱟᱨᱚᱛ ᱡᱟᱠᱟᱛ [[ᱥᱟᱱᱛᱟᱲᱤ ᱚᱱᱚᱞᱤᱭᱟᱹ]] ᱜᱟᱶᱛᱟ ᱨᱮᱱ ᱢᱟᱹᱱ ᱥᱚᱦᱮᱫ ᱠᱟᱱᱟᱭ| ᱩᱱᱤᱫᱚ ᱤᱱᱴᱟᱨᱱᱮᱥᱚᱱᱟᱞ ᱥᱟᱱᱛᱟᱞ ᱠᱟᱣᱩᱱᱥᱤᱞ ᱨᱮᱱ ᱯᱟᱨᱥᱮᱫ ᱦᱚᱸᱭ ᱛᱟᱦᱮ ᱠᱟᱱᱟ| ᱩᱱᱤᱭᱟᱜ ᱚᱞ ᱵᱮᱞ ᱠᱚ ᱢᱩᱫᱽ ᱨᱮ ᱯᱮ ᱯᱟᱹᱨᱥᱤ ᱟᱹᱲᱟᱹ ᱵᱟᱺᱫᱤ (ᱥᱟᱱᱛᱟᱲᱤ-ᱚᱥᱚᱢᱤᱭᱟ-ᱤᱝᱞᱤᱥ) ᱥᱟᱯᱲᱟᱣ, ᱚᱥᱚᱢᱤᱭᱟ ᱯᱟᱹᱨᱥᱤ ᱛᱮ ᱚᱱᱚᱲᱦᱮ ᱯᱩᱛᱷᱤ 'ᱥᱨᱚᱢᱤᱠ', ᱤᱥᱯᱤᱠᱟᱨ ᱞᱮᱠᱟᱛᱮ ᱵᱟᱪᱷᱟᱣ ᱥᱤᱫ ᱨᱚᱲ (ᱤᱥᱯᱤᱪ)ᱤᱝᱞᱤᱥ ᱟᱨ ᱚᱥᱚᱢᱤᱭᱟ ᱯᱟᱹᱨᱥᱤ ᱛᱮ ᱩᱪᱷᱟᱹᱱ ᱮᱢᱟᱱ ᱧᱩᱢ ᱜᱟᱱᱚᱜ-ᱟ|

==ᱵᱤᱞᱟᱹᱛ ᱥᱟᱸᱜᱷᱟᱨ==

ᱩᱱᱤᱫᱚ ᱵᱤᱞᱟᱹᱛ ᱫᱤᱥᱚᱢ ᱥᱟᱸᱜᱷᱟᱨ ᱨᱮᱱᱟᱜ ᱟᱹᱰᱤ ᱥᱚᱠᱷ ᱛᱟᱭ| ᱛᱷᱟᱭᱞᱮᱸᱰ, ᱦᱚᱝᱠᱚᱝ, ᱜᱮᱱᱮᱵᱷᱟ, ᱚᱥᱴᱨᱮᱞᱤᱭᱟ, ᱡᱟᱯᱟᱱ, ᱥᱤᱝᱜᱟᱯᱩᱨ, ᱢᱚᱨᱤᱥᱟᱥ, ᱠᱟᱱᱟᱰᱟ, ᱫᱩᱵᱟᱭ, ᱤᱴᱟᱞᱤ, ᱡᱟᱨᱢᱟᱱᱤ ᱮᱢᱟᱱ ᱫᱤᱥᱚᱢ ᱠᱚᱭ ᱥᱟᱸᱜᱷᱟᱨ ᱟᱠᱟᱫᱟ|

==ᱵᱟᱦᱨᱮ ᱡᱚᱱᱚᱲ==
1. http://assamassembly.gov.in/prithibi-majhi:html
2. http://assamassembly.nic.in
