== ᱫᱟᱸᱥᱟᱭ ᱵᱚᱝᱜᱟ ᱨᱮᱱᱟᱜ ᱡᱟᱭ ᱛᱮᱫ ==
'''ᱫᱟᱸᱥᱟᱭ ᱵᱚᱸᱜᱟ''' ᱫᱚ ᱥᱮᱨᱢᱟ ᱨᱮᱱᱟᱜ ᱟᱨᱮᱭᱟᱜ ᱵᱚᱝᱜᱟ ᱵᱟᱝ ᱪᱟᱸᱫᱚ ᱠᱟᱱᱟ ᱾ ᱱᱩᱭ ᱪᱟᱸᱫᱚ ᱫᱚ ᱥᱟᱨᱱᱟ ᱫᱷᱚᱨᱚᱢ ᱥᱟᱱᱛᱟᱲ ᱠᱚᱫᱚ ᱵᱚ ᱫᱟᱸᱥᱟᱭᱟ ᱾ ᱫᱟᱸᱥᱟᱭ ᱥᱟᱱᱛᱟᱲ ᱠᱚᱣᱟᱜ ᱱᱟᱜᱟᱢ ᱠᱟᱱᱟ ᱾ ᱫᱟᱸᱥᱟᱭ ᱨᱮᱱᱟᱜ ᱢᱮᱱᱮᱛ ᱫᱚ- [[ ᱫᱟᱜ + ᱥᱟᱭ = ᱫᱟᱸᱥᱟᱭ]] ᱡᱟᱹᱲᱤ ᱵᱟᱝ ᱫᱟᱜ,ᱪᱟᱵᱟ ᱵᱟᱝ ᱥᱟᱭ ᱠᱟᱛᱮ ᱠᱚ ᱫᱟᱬᱟᱱ ᱛᱮ ᱫᱟᱸᱥᱟᱭ ᱫᱟᱬᱟᱱ ᱠᱚ ᱢᱮᱛᱟᱜ-ᱟ ᱾ ᱫᱟᱸᱥᱟᱭ ᱫᱚ ᱱᱟᱜᱟᱢ ᱨᱮᱱᱟᱜ ᱩᱱᱩᱭᱦᱟᱹᱨ ᱞᱟᱹᱜᱤᱫ ᱠᱚ ᱫᱟᱬᱟᱱᱟ ᱾ ᱫᱤᱵᱤ,ᱫᱩᱨᱜᱟ,ᱟᱭᱱᱚᱢ,ᱠᱟᱡᱚᱞ ᱧᱩᱛᱩᱢ ᱛᱮᱠᱚ ᱫᱟᱬᱟᱱᱟ ᱾ ᱱᱩᱠᱩᱜᱮ ᱫᱟᱸᱥᱟᱭ ᱫᱟᱸᱥᱟᱭ ᱫᱟᱬᱟᱱ ᱨᱤᱱ ᱯᱷᱮᱰᱟᱛ ᱠᱟᱱᱟ ᱠᱚ ᱾

=== ᱦᱟᱯᱲᱟᱢ ᱠᱚᱠᱚ ᱥᱮᱨᱮᱧᱟ ===

ᱪᱟᱹᱭᱜᱟᱲ ᱪᱟᱢᱯᱟ ᱜᱟᱲ ᱞᱤᱞᱤ ᱵᱤᱛᱤ,

ᱵᱟᱫᱚᱞᱤ ᱠᱚᱸᱭᱰᱟ ᱞᱤᱠᱷᱚᱱ ᱜᱚᱲᱦᱚᱱ,

ᱪᱤᱠᱟᱹᱛᱮ ᱜᱟᱲ ᱫᱚᱵᱚᱱ ᱵᱟᱹᱜᱤ ᱭᱟᱫ-ᱟ ᱾

ᱪᱟᱹᱭᱜᱟᱲ ᱪᱟᱢᱯᱟᱜᱟᱲ ᱪᱟᱸᱭᱟᱸ ᱭᱮᱱᱟ,

ᱵᱟᱫᱚᱞᱤ ᱠᱚᱸᱭᱰᱟ ᱵᱟᱜᱟᱦᱤ ᱭᱮᱱ,

ᱚᱱᱟᱛᱮ ᱜᱟᱲ ᱫᱚᱵᱚᱱ ᱵᱟᱹᱜᱤᱭᱟᱫ-ᱟ ᱾


ᱪᱟᱹᱭᱜᱟᱲ ᱪᱟᱢᱯᱟᱜᱟᱲ ᱞᱤᱞᱤ ᱵᱤᱛᱤ ᱚᱲᱟᱜ,ᱞᱤᱠᱷᱚᱱ ᱜᱚᱲᱦᱚᱱ ᱠᱩᱞᱦᱤ,ᱦᱮᱥᱮᱡ ᱥᱮᱠᱮᱡ ᱨᱟᱹᱥᱠᱟ,ᱵᱤᱭᱚᱞ ᱵᱚᱭᱚᱞ ᱦᱚᱲ,ᱟᱱᱮᱡ ᱫᱷᱟᱱᱮᱡ ᱡᱚᱢ ᱧᱩ ᱾ ᱱᱚᱝᱠᱟᱱ ᱟᱹᱛᱩ ᱫᱤᱥᱚᱢ ᱧᱮᱞᱛᱮ ᱪᱷᱟᱹᱛᱤᱠ ᱠᱚ ᱞᱟᱞᱚᱪ ᱵᱟᱠᱚ ᱥᱟᱢᱵᱽᱲᱟᱣ ᱫᱟᱲᱮᱭᱟᱫ-ᱟ ᱾ ᱵᱷᱮᱭᱟᱬ ᱠᱮᱫ-ᱟ ᱠᱚ ᱫᱤᱥᱚᱢ ᱨᱮᱨᱮᱡ ᱞᱟᱹᱜᱤᱫ ᱾ ᱛᱤᱱ ᱡᱚᱠᱷᱟᱜ ᱜᱟᱲ ᱛᱮᱠᱚ ᱵᱚᱞᱚ ᱦᱮᱡ ᱮᱱᱟ,ᱩᱱ ᱡᱚᱠᱷᱟᱜ ᱜᱮ ᱩᱱᱠᱩ ᱪᱷᱟᱹᱛᱤᱠ ᱵᱟᱝ ᱟᱨᱡᱚ ᱥᱟᱞᱟᱜ ᱪᱟᱹᱭ ᱪᱟᱢᱯᱟ ᱨᱤᱱ ᱠᱷᱮᱨᱣᱟᱲ ᱠᱚ ᱛᱩᱯᱩᱫ ᱞᱮᱱᱟᱠ ᱩᱱᱠᱩ ᱵᱟᱹᱭᱨᱤ ᱥᱟᱞᱟᱜ ᱟᱨ ᱛᱩᱯᱩᱫ ᱨᱮᱦᱚᱸ ᱠᱚ ᱫᱟᱲᱮ ᱞᱮᱱᱟ ᱠᱷᱮᱨᱣᱟᱲ ᱠᱚ ᱾ ᱱᱚᱝᱠᱟ ᱟᱹᱰᱤ ᱫᱷᱟᱣ ᱛᱩᱯᱩᱫ ᱛᱟᱯᱟᱢ ᱦᱩᱭ ᱟᱠᱟᱱᱟ ᱾ ᱤᱠᱷᱟᱱ ᱟᱨᱡᱚ ᱵᱟᱹᱭᱨᱤ ᱵᱟᱠᱚ ᱫᱟᱲᱮ ᱟᱠᱟᱱᱟ ᱾ ᱠᱷᱮᱨᱣᱟᱲ ᱠᱚ ᱜᱷᱟᱱᱮ ᱜᱷᱟᱱᱮ ᱫᱟᱲᱮᱜ ᱨᱮᱱᱟᱜ ᱫᱟᱱᱟᱝ ᱫᱟᱲᱮ ᱠᱤᱱ ᱛᱟᱦᱮ ᱠᱟᱱᱟ ᱱᱩᱠᱤᱱ ᱵᱚᱝᱜᱟ ᱚᱲᱚᱝ ᱡᱩᱨᱤ ᱠᱩᱲᱤ ᱟᱭᱱᱚᱢ ᱟᱨ ᱠᱟᱡᱚᱞ ᱾ ᱛᱤᱱᱡᱚᱠᱷᱟᱜ ᱠᱷᱮᱨᱣᱟᱲ ᱠᱚ ᱛᱩᱯᱩᱫ ᱠᱚ ᱪᱟᱞᱟᱜ ᱠᱟᱱ ᱛᱟᱦᱮᱸᱫ, ᱩᱱ ᱡᱚᱠᱷᱟᱜ ᱟᱭᱱᱚᱢ ᱠᱟᱡᱚᱞ ᱛᱟᱹᱠᱤᱱ, ᱯᱮᱨᱮᱡ ᱴᱷᱤᱞᱤ ᱫᱤᱯᱤᱞ ᱠᱟᱛᱮ ᱠᱤᱱ ᱠᱚᱭᱚᱜ ᱜᱚᱫ ᱠᱟᱠᱚ ᱠᱟᱱ ᱛᱟᱜᱮᱸᱫ ᱾ ᱟᱨᱠᱤᱱ ᱢᱮᱛᱟ ᱠᱚ ᱠᱟᱱ ᱛᱟᱦᱮᱸᱫ,ᱡᱤᱛᱠᱟᱹᱨᱚᱜ-ᱟᱯᱮ ᱫᱷᱚᱨᱚᱢ ᱡᱤᱛᱠᱟᱹᱨᱚᱜ-ᱟᱯᱮ ᱾ ᱟᱫᱚ ᱠᱚᱲᱟ ᱠᱚᱫᱚ ᱞᱟᱹᱲᱦᱟᱭ ᱠᱚ ᱪᱟᱞᱟᱜ-ᱟ ᱟᱨ ᱟᱹᱠᱤᱱ ᱫᱚ ᱫᱟᱜ ᱥᱩᱯᱟᱹᱲᱤ ᱫᱤᱯᱤᱞ ᱠᱟᱛᱮ ᱚᱲᱟᱜ ᱠᱤᱱ ᱨᱩᱣᱟᱹᱲᱟ ᱾ ᱱᱚᱝᱠᱟ ᱟᱹᱰᱤ ᱫᱷᱟᱣ ᱦᱩᱭ ᱮᱱᱟ ᱾ ᱟᱨᱡᱚ ᱠᱚ ᱟᱠᱚ ᱯᱟᱹᱦᱩᱲᱚᱜ ᱨᱮᱱᱟᱜ ᱦᱩᱱᱩᱨ ᱠᱚ ᱯᱟᱸᱡᱟ ᱠᱮᱫ-ᱟ ᱾ ᱡᱩᱜᱤ ᱞᱮᱠᱟ ᱪᱤᱱᱛᱮ ᱪᱟᱹᱭ ᱪᱟᱢᱯᱟ ᱜᱟᱲ ᱠᱚ ᱵᱚᱞᱚ ᱮᱱᱟ ᱟᱨ ᱟᱭᱱᱚᱢ ᱠᱟᱡᱚᱞᱟᱜ ᱛᱩᱢ ᱫᱟᱲᱮ ᱮᱢᱚᱜ ᱡᱚᱠᱷᱟᱜ ᱧᱮᱱᱮᱞ ᱦᱚᱸ ᱠᱚ ᱧᱮᱞ ᱠᱮᱫ-ᱟ ᱾ ᱱᱩᱠᱤᱱ ᱟᱭᱱᱚᱢ ᱠᱟᱡᱚᱞᱟᱜ ᱫᱟᱲᱮ ᱛᱮ ᱱᱩᱠᱩ ᱠᱚ ᱫᱟᱲᱮᱜ ᱠᱟᱱᱟ ᱢᱮᱱᱛᱮ ᱠᱚ ᱵᱟᱰᱟᱭ ᱠᱮᱫ-ᱟ ᱾ ᱤᱱᱟ ᱦᱤᱞᱚᱜ ᱠᱷᱚᱱ ᱜᱮ ᱟᱠᱚ ᱫᱤᱥᱚᱢ ᱨᱩᱣᱟᱹᱲ ᱠᱟᱛᱮ ᱡᱚᱛᱚ ᱠᱟᱛᱷᱟ ᱟᱠᱚᱨᱤᱱ ᱦᱚᱲ ᱴᱷᱮᱱ ᱠᱚ ᱞᱟᱹᱭ ᱥᱚᱫᱚᱨ ᱠᱮᱫ-ᱟ ᱾ ᱟᱫᱚ ᱱᱩᱠᱤᱱ ᱟᱭᱱᱚᱢ ᱠᱟᱡᱚᱡ ᱛᱟᱹᱠᱤᱱ ᱟᱺᱰᱤᱡ ᱠᱤᱱᱟ ᱠᱚ ᱢᱮᱱᱛᱮ ᱯᱚᱨᱛᱚᱱ ᱠᱮᱫ-ᱟ ᱠᱚ ᱾

ᱫᱟᱸᱥᱟᱭ ᱵᱚᱸᱜᱟ, ᱢᱤᱫ ᱦᱟ [ᱢᱟᱦᱟ] ᱨᱮᱱᱟᱜ ᱠᱟᱛᱷᱟ ᱾ ᱤᱱᱟᱹ ᱦᱤᱞᱚᱜ ᱫᱚ ᱥᱮᱨᱢᱟ ᱫᱟᱜ ᱮ ᱡᱟᱹᱲᱤ ᱮᱫ-ᱟ ᱾ ᱟᱹᱛᱩ ᱦᱚᱲ ᱡᱚᱛᱚ ᱚᱲᱟᱜ ᱨᱮ ᱟᱯᱟᱱ ᱟᱹᱯᱤᱱ ᱠᱚ ᱵᱚᱞᱚ ᱵᱟᱭ ᱟᱠᱟᱱᱟ ᱾ ᱜᱩᱨᱩ ᱟᱠᱷᱲᱟ ᱨᱮ ᱪᱮᱞᱟ ᱠᱚ ᱫᱩᱲᱩᱵ ᱟᱠᱟᱱᱟ ᱾ ᱥᱮᱨᱢᱟ ᱡᱟᱹᱲᱤ ᱛᱮ ᱵᱟᱹᱫᱽ ᱵᱟᱹᱭᱦᱟᱹᱲ ᱜᱟᱰᱟ ᱢᱩᱸᱰᱩ ᱵᱟᱹᱭ ᱵᱟᱹᱭ ᱛᱮ ᱥᱟᱨᱮᱲ ᱤᱫᱤᱜ ᱠᱟᱱᱟ ᱾ ᱵᱮᱲᱟᱭ ᱦᱟᱹᱥᱩᱨᱚᱜ ᱞᱟᱹᱜᱤᱫ ᱾ ᱤᱱᱟ ᱚᱠᱛᱚ ᱨᱮ ᱟᱭᱱᱚᱢ ᱟᱨ ᱠᱟᱡᱚᱞ ᱫᱟᱜ ᱞᱩᱜᱞᱩ ᱠᱤᱱ ᱚᱰᱚᱠ ᱮᱱᱟ ᱾ ᱡᱩᱨᱤ ᱜᱟᱛᱮ ᱩᱯᱩᱭᱦᱟᱨ ᱨᱮᱱᱟᱜ ᱛᱮᱛᱟᱝ ᱧᱮᱯᱮᱞᱚᱜ ᱨᱮᱱᱟᱜ ᱵᱩᱴᱟᱹ ᱫᱟᱜ ᱞᱩ ᱰᱟᱹᱰᱤ ᱠᱩᱧ ᱫᱟᱜ ᱜᱷᱟᱴ ᱵᱩᱴᱟᱹᱜᱮ ᱾ ᱡᱷᱚᱢᱚᱨ ᱡᱷᱚᱢᱚᱨ ᱮ ᱫᱟᱜᱮᱫ-ᱟ ᱥᱮᱨᱢᱟ ᱡᱟᱹᱲᱤ ᱾ ᱮᱱ ᱦᱚᱸ ᱠᱤᱱ ᱚᱰᱚᱠ ᱮᱱᱟ ᱫᱟᱜ ᱞᱩᱞᱩ ᱡᱩᱨᱤ ᱠᱩᱲᱤ ᱠᱤᱱ ᱾ ᱛᱟᱬᱟᱜ ᱞᱮᱱᱟᱠᱚ ᱵᱟᱹᱭᱨᱤ ᱱᱩᱠᱤᱱ ᱟᱹᱛᱠᱤᱨ ᱥᱟᱦᱟ ᱠᱤᱱ ᱞᱟᱹᱜᱤᱫ ᱾ ᱥᱟᱹᱨᱤ ᱛᱮᱦᱚᱸ ᱡᱷᱟᱨᱱᱟ ᱥᱮᱴᱮᱨ ᱠᱟᱛᱮ ᱫᱟᱜ ᱞᱩᱞᱩ ᱱᱤᱪᱚᱞ ᱚᱠᱛᱚ ᱨᱮ ᱵᱟᱹᱭᱨᱤ ᱠᱚ ᱡᱟᱹᱯᱩᱫ ᱠᱮᱫ ᱠᱤᱱᱟ ᱟᱨ ᱠᱚ ᱟᱹᱛᱠᱤᱨ ᱠᱮᱫ ᱠᱤᱱᱟ ᱟᱹᱰᱤ ᱥᱟᱹᱜᱤᱧ ᱵᱟᱹᱭᱨᱤ ᱫᱤᱥᱚᱢ ᱛᱮ ᱾ ᱦᱚᱦᱚ ᱦᱚᱦᱚ ᱛᱮᱠᱤᱱ ᱪᱟᱞᱟᱜ ᱠᱟᱱ ᱛᱟᱦᱮᱫ ᱾ ᱚᱱᱟ ᱫᱟᱭᱟ ᱦᱚᱦᱚ ᱟᱸᱡᱚᱢ ᱧᱟᱢ ᱠᱮᱫ-ᱟ ᱠᱤᱱ ᱜᱟᱰᱟ ᱜᱩᱯᱤ ᱠᱚᱲᱟ ᱫᱤᱵᱤ ᱟᱨ ᱫᱩᱨᱜᱟᱹ ᱾ ᱚᱠᱟ ᱦᱚᱸ ᱫᱤᱥᱟᱹ ᱵᱟᱝ ᱠᱩᱲᱟᱣ ᱠᱟᱛᱮ, ᱫᱟᱹᱲ ᱠᱮᱫ-ᱟ ᱠᱤᱱ ᱟᱹᱛᱩ ᱥᱮᱫ ᱾ ᱟᱹᱛᱩ ᱨᱮ ᱡᱟᱣᱨᱟ ᱟᱠᱟᱱ ᱪᱮᱞᱟ ᱠᱚᱲᱟ ᱠᱚ ᱧᱟᱢ ᱠᱮᱫ ᱠᱚᱣᱟ ᱠᱤᱱ ᱜᱩᱨᱩ ᱟᱹᱠᱷᱲᱟ ᱨᱮ ᱾ ᱟᱨ ᱱᱚᱶᱟ ᱫᱩᱠᱷᱟᱹᱞᱤ ᱰᱚᱜᱚᱨ ᱠᱤᱱ ᱞᱟᱹᱭ ᱟᱫ ᱠᱚᱣᱟ ᱾ ᱱᱚᱝᱠᱟᱱ ᱠᱟᱛᱷᱟ ᱟᱸᱡᱚᱢ ᱠᱟᱛᱮ ᱵᱤᱥᱞᱟᱣ ᱮᱱᱟ ᱠᱚ ᱪᱮᱞᱟ ᱠᱚᱲᱟ ᱠᱚ ᱾ ᱫᱩᱜ ᱠᱤᱱ ᱞᱟᱹᱜᱤᱫ ᱜᱩᱨᱩᱭ ᱟᱸᱫᱮ ᱭᱟᱫ ᱠᱚᱣᱟ ᱾ ᱜᱩᱨᱩ ᱪᱮᱞᱟ ᱠᱚ ᱵᱤᱞᱚᱢᱚᱜ ᱞᱮᱠᱟ ᱠᱤᱱ ᱟᱹᱭᱠᱟᱣ ᱠᱮᱫ-ᱟ ᱫᱤᱵᱤ ᱫᱩᱨᱜᱟᱹ ᱛᱟᱹᱠᱤᱱ ᱾ ᱟᱹᱠᱤᱱ ᱠᱤᱱ ᱢᱟᱬᱟᱝ ᱮᱱᱟ ᱪᱮᱞᱟ ᱠᱚᱲᱟ ᱠᱚᱨᱮ ᱠᱷᱚᱱ ᱾ ᱠᱩᱞᱦᱤ ᱢᱩᱪᱟᱹᱫ ᱫᱟᱹᱲ ᱥᱮᱴᱮᱨ ᱠᱟᱛᱮ ᱠᱤᱱ ᱧᱮᱞ ᱠᱮᱫ-ᱟ ᱜᱟᱰᱟ ᱢᱩᱸᱰᱩ ᱵᱟᱱ ᱫᱟᱜ ᱛᱮ ᱥᱟᱨᱮᱲ ᱮᱱᱟ ᱾ ᱵᱟᱝ ᱵᱟᱛᱟᱣ ᱠᱟᱛᱮ ᱫᱚᱱ ᱪᱟᱹᱰᱩ ᱠᱟᱛᱮ ᱯᱟᱭᱨᱟ ᱯᱟᱨᱚᱢᱚᱜ ᱞᱟᱹᱜᱤᱫ ᱠᱤᱱ ᱛᱮᱴᱮᱡ ᱠᱮᱫ-ᱟ ᱾ ᱵᱟᱝ ᱵᱟᱰᱟᱭ ᱞᱮᱱᱟ ᱯᱟᱨᱚᱢ ᱮᱱᱟ ᱪᱚᱝ ᱠᱤᱱ ᱵᱚᱦᱮᱞ ᱮᱱᱟ ᱾

ᱤᱱᱟ ᱛᱟᱭᱚᱢ ᱚᱰᱚᱠ ᱮᱱᱟᱠᱚ ᱜᱩᱨᱩ ᱟᱨ ᱪᱮᱞᱟ ᱠᱚᱲᱟ ᱠᱚ ᱾ ᱡᱟᱰᱟᱢ ᱡᱟᱰᱟᱢ ᱥᱮᱨᱢᱟ ᱡᱟᱹᱲᱤ , ᱵᱚᱛᱚᱨ ᱜᱮ ᱜᱟᱨᱡᱟᱣ ᱠᱟᱛᱮ ᱟᱬᱜᱚᱱ ᱠᱟᱱᱟ ᱵᱟᱱ ᱫᱟᱜ ᱾ ᱦᱟᱦᱟᱲᱟᱜᱮ ᱥᱤᱨᱡᱚᱱᱤᱡᱟᱜ ᱵᱷᱮᱭᱟᱬ ᱾ ᱢᱚᱠᱚᱧ ᱜᱮᱠᱚ ᱟᱹᱭᱠᱟᱣ ᱠᱮᱫ-ᱟ ᱜᱩᱨᱩ ᱪᱮᱞᱟᱠᱚ ᱾ ᱨᱩᱣᱟᱲ ᱮᱱᱟ ᱠᱚ ᱢᱚᱠᱚᱧ ᱠᱟᱛᱮ ᱟᱹᱛᱩ ᱚᱲᱟᱜ ᱥᱮᱫ ᱾ ᱛᱟᱺᱜᱤ ᱠᱮᱫ-ᱟᱠᱚ ᱫᱟᱜ ᱟᱹᱥᱩᱲ "ᱫᱟᱜᱥᱟᱭ" ᱫᱷᱟᱹᱨᱤᱡ ᱾

ᱡᱟᱹᱲᱤ ᱟᱹᱥᱩᱲ ᱮᱱ ᱫᱟᱜᱥᱟᱭ ᱮᱱᱟ ᱵᱟᱱ ᱜᱟᱰᱟ ᱚᱦᱨᱟᱣ ᱮᱱᱟ ᱾ ᱥᱮᱨᱢᱟ ᱨᱟᱞᱟᱜ ᱮᱱᱟ ᱦᱚᱨ ᱯᱷᱟᱭᱞᱟ ᱮᱱᱟ,ᱥᱟᱯᱲᱟᱣ ᱮᱱᱟᱠᱚ ᱜᱩᱨᱩ ᱪᱮᱞᱟ ᱠᱚ ᱾ ᱚᱰᱚᱠ ᱮᱱᱟᱠᱚ ᱜᱩᱨᱩ ᱥᱟᱶ ᱪᱮᱞᱟ ᱠᱚ ᱫᱟᱥᱟᱸᱭ ᱫᱟᱬᱟᱱ ᱾ ᱜᱩᱨᱩ ᱠᱚᱠᱚ ᱩᱭᱦᱟᱹᱨ ᱠᱮᱫ-ᱟ ᱫᱟᱥᱟᱸᱭ ᱫᱟᱬᱟᱱ ᱨᱮᱱᱟᱜ ᱛᱚᱦᱚᱨ ᱾ ᱟᱨᱡᱚ ᱠᱚᱫᱚ ᱠᱷᱮᱨᱣᱟᱲ ᱠᱚᱣᱟᱜ ᱫᱷᱚᱱ ᱫᱷᱟᱱᱮᱡ ᱦᱚᱨᱚᱜ ᱥᱟᱯᱟᱵ ᱟᱨ ᱠᱩᱲᱤ ᱦᱚᱯᱚᱱ ᱨᱮ ᱵᱟᱹᱲᱛᱤ ᱞᱟᱞᱚᱪ ᱛᱟᱦᱮᱸ ᱠᱟᱱ ᱛᱟᱠᱚᱣᱟ ᱾ ᱚᱱᱟᱛᱮ ᱜᱩᱨᱩ ᱪᱮᱞᱟ ᱠᱚᱫᱚ ᱠᱩᱲᱤ ᱦᱚᱯᱚᱱᱟᱜ ᱥᱟᱯᱟᱵ ᱛᱮᱠᱚ ᱥᱟᱡᱟᱣ ᱮᱱᱟ ᱾ ᱛᱤᱨᱮ ᱠᱚ ᱥᱟᱵ ᱠᱮᱫ-ᱟ ᱟᱜ,ᱦᱚᱛᱚᱫ ᱵᱩᱣᱟᱹᱝ ᱨᱮᱠᱚ ᱥᱟᱸᱵᱟᱣ ᱠᱮᱫ-ᱟ ᱩᱜᱽᱞᱤ ᱥᱟᱨ, ᱢᱟᱨᱟᱜ ᱯᱷᱤᱧᱪᱟᱹᱨ ᱥᱟᱞᱟᱜ ᱠᱚ ᱫᱟᱦᱲᱤ ᱩᱨᱤᱡ ᱠᱮᱫ-ᱟ ᱠᱟᱹᱯᱤᱞ ᱜᱟᱹᱭ ᱪᱟᱶᱟᱨ ᱾ ᱥᱟᱡᱟᱣ ᱮᱱᱟ ᱠᱚ ᱥᱤᱱᱟᱹᱢ ᱠᱩᱲᱤ ᱞᱮᱠᱟ ᱾ ᱟᱹᱛᱩ ᱦᱚᱲ ᱠᱚᱦᱚᱸ ᱠᱚ ᱡᱟᱣᱨᱟ ᱮᱱᱟ ᱫᱟᱸᱥᱟᱭ ᱫᱟᱬᱟᱱ ᱠᱚᱲᱟ ᱠᱚ ᱧᱮᱞᱜᱚᱫ ᱠᱟᱠᱚ ᱞᱟᱹᱜᱤᱫ ᱾ ᱢᱟᱺᱡᱷᱤ ᱢᱟᱸᱯᱟᱧᱡᱤ ᱥᱟᱢᱟᱝ ᱨᱮ ᱫᱷᱚᱨᱚᱢ ᱟᱠᱷᱲᱟ ᱛᱟᱞᱟᱨᱮ ᱜᱩᱨᱩᱭ ᱟᱬᱜᱚ ᱠᱮᱫ-ᱟ ᱥᱩᱱᱩᱢ ᱥᱤᱸᱫᱩᱨ ᱾ ᱪᱮᱞᱟ ᱠᱚ ᱫᱟᱭᱟ ᱜᱮᱠᱚ ᱥᱮᱨᱮᱧ ᱠᱮᱫ-ᱟ-
=== ᱜᱩᱨᱩ ᱪᱮᱞᱟ ᱠᱚ ᱠᱩᱯᱩᱞᱤ ᱥᱮᱨᱮᱧ ===

ᱦᱟᱭᱨᱮ ᱦᱟᱭᱨᱮ ᱦᱟᱭᱨᱮ ᱦᱟᱭᱹᱹ

ᱜᱩᱨᱩ ᱦᱳᱹᱹᱹ

ᱛᱚᱠᱚᱭ ᱞᱟᱹᱜᱤᱫ ᱫᱚ ᱜᱩᱨᱩ ᱦᱳ,

ᱥᱩᱱᱩᱢ ᱥᱤᱸᱫᱩᱨ ᱫᱚ, 

ᱜᱩᱨᱩ ᱦᱳᱹᱹᱹ

ᱛᱚᱠᱚᱭ ᱞᱟᱹᱜᱤᱫ ᱫᱚ ᱜᱩᱨᱩ ᱦᱳ,

ᱟᱭᱱᱚᱢ ᱠᱟᱡᱚᱞ ᱫᱚ ᱾

ᱦᱟᱭᱨᱮ ᱦᱟᱭᱨᱮ ᱦᱟᱭ

ᱫᱮᱥ ᱞᱟᱹᱜᱤᱫ ᱪᱮᱞᱟ ᱠᱚ ᱥᱩᱱᱩᱢ ᱥᱤᱸᱫᱩᱨ ᱫᱚ,

ᱦᱟᱭᱨᱮ ᱦᱟᱭᱨᱮ ᱦᱟᱭ

ᱫᱤᱥᱚᱢ ᱞᱟᱹᱜᱤᱫ ᱪᱮᱞᱟ ᱦᱚ ᱟᱭᱱᱚᱢ ᱠᱟᱡᱚᱞ ᱫᱚ ᱾ 

ᱦᱟᱭᱨᱮ ᱦᱟᱭᱨᱮ ᱦᱟᱭ

ᱫᱷᱚᱨᱚᱢ ᱫᱟᱲᱮ ᱪᱮᱞᱟ ᱠᱚ ᱥᱩᱱᱩᱢ ᱥᱤᱫᱩᱨ ᱫᱚ,

ᱦᱟᱭᱨᱮ ᱦᱟᱭᱨᱮ ᱦᱟᱭ

ᱵᱟᱹᱭᱨᱤ ᱫᱟᱨᱟᱢ ᱪᱮᱞᱟ ᱠᱚ
ᱟᱭᱱᱚᱢ ᱠᱟᱡᱚᱞ ᱫᱚ ᱾

ᱦᱟᱭᱨᱮ ᱦᱟᱭᱨᱮ ᱦᱟᱭ

ᱫᱤᱵᱤ ᱫᱩᱨᱜᱟ. ᱫᱚᱠᱤᱱ ᱚᱰᱚᱠ ᱮᱱᱟ ᱨᱮ,

ᱦᱟᱭᱨᱮ ᱦᱟᱭᱨᱮ ᱦᱟᱭ

ᱟᱭᱱᱚᱢ ᱠᱟᱡᱚᱞ ᱫᱚᱠᱤᱱ ᱵᱟᱦᱮᱨ ᱮᱱᱟ ᱨᱮ ᱾

ᱦᱟᱭᱨᱮ ᱦᱟᱭᱨᱮ ᱦᱟᱭ
ᱪᱮᱛᱮ ᱞᱟ.ᱜᱤᱫ ᱫᱚᱠᱤᱱ ᱚᱰᱚᱠ ᱮᱱᱟ ᱨᱮ,

ᱦᱟᱭᱨᱮ ᱦᱟᱭᱨᱮ ᱦᱟᱭ

ᱪᱮᱛᱮ ᱞᱟ.ᱜᱤᱫ ᱫᱚᱠᱤᱱ ᱵᱟᱦᱮᱨ ᱮᱱᱟ ᱨᱮ ᱾

ᱦᱟᱭᱨᱮ ᱦᱟᱭᱨᱮ ᱦᱟᱭ

ᱫᱮᱥ ᱞᱟ.ᱜᱤᱫ ᱫᱚᱠᱤᱱ ᱚᱰᱚᱠ ᱮᱱᱟ ᱨᱮ,

ᱦᱟᱭᱨᱮ ᱦᱟᱭᱨᱮ ᱦᱟᱭ

ᱫᱤᱥᱚᱢ ᱞᱟ.ᱜᱤᱫ ᱫᱚᱠᱤᱱ ᱵᱟᱦᱮᱨ ᱮᱱᱟ ᱨᱮ ᱾

== ᱯᱷᱮᱰᱟᱛ ==


{{ᱪᱟᱸᱫᱚ ᱨᱮᱱᱟᱜ ᱧᱩᱛᱩᱢᱠᱚ}}
[[ᱛᱷᱚᱠ:ᱥᱟᱱᱛᱟᱲᱤ ᱪᱟᱸᱫᱚ ᱧᱩᱛᱩᱢ]]
[[ᱛᱷᱚᱠ:ᱥᱟᱯᱲᱟᱣ ᱵᱟᱝ ᱥᱟᱹᱛ ᱟᱠᱟᱱᱟ ]]
