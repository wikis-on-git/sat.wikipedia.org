[[File:Portrait Gandhi.jpg|thumb|ᱜᱟᱱᱫᱷᱤᱡᱤ]]
[[File: Mohandas K. Gandhi signature.svg|thumb|]]

'''ᱢᱚᱦᱟᱛᱢᱟ ᱢᱚᱦᱚᱱᱫᱟᱥ ᱠᱚᱨᱚᱢᱪᱟᱸᱫᱽ ᱜᱟᱱᱫᱷᱤ''' ᱫᱚ ᱥᱤᱧᱚᱛ ᱨᱤᱱᱤᱡ ᱢᱤᱫ ᱯᱷᱩᱨᱜᱟᱹᱞ ᱵᱤᱨ ᱛᱟᱦᱮᱸ ᱠᱟᱱᱟᱭ ᱾ ᱛᱤᱱ ᱡᱚᱦᱚᱜ ᱡᱟᱦᱟᱸᱱ ᱡᱟᱹᱛᱤ ᱜᱮ ᱱᱟᱦᱟᱪᱟᱨ ᱠᱚᱪᱚᱞᱚᱸᱰ ᱟᱨᱵᱟᱱ ᱞᱮᱛᱟᱲ ᱮᱴᱠᱮᱴᱚᱬᱮ ᱥᱟᱢᱟᱝ ᱦᱩᱭ ᱟᱭᱟ, ᱩᱱ ᱡᱚᱦᱚᱜ ᱢᱤᱫ ᱢᱟᱦᱟᱱ ᱢᱟᱱᱣᱟ ᱟᱨᱵᱟᱝ ᱵᱤᱨ ᱵᱷᱟᱱᱴᱟ ᱚᱯᱮᱞ ᱠᱟᱛᱮ ᱫᱤᱥᱚᱢ ᱟᱨ ᱡᱟᱹᱛᱤᱭ ᱫᱩᱜ ᱵᱟᱧᱪᱟᱣᱟ ᱾ ᱥᱤᱧᱚᱛ ᱫᱤᱥᱚᱢ ᱛᱤᱱ ᱡᱚᱦᱚᱜ ᱜᱚᱴᱟᱯᱟᱲᱟ ᱠᱷᱚᱱ ᱜᱚᱵᱚᱞ ᱨᱮᱭᱟᱜ ᱵᱮᱲᱦᱟᱭ ᱛᱮᱭ ᱜᱷᱮᱨᱟᱣ ᱮᱥᱮᱫ ᱦᱚᱪᱚ ᱠᱟᱛᱮ ᱫᱩᱠ ᱟᱨ ᱠᱟᱺᱦᱤᱥ ᱨᱮᱭᱟᱜ ᱥᱮᱸᱜᱮᱞ ᱛᱮᱭ ᱞᱚ ᱛᱚᱨᱚᱡᱚᱜ ᱠᱟᱱ ᱛᱟᱦᱮᱸᱱ, ᱩᱱ ᱡᱚᱦᱚᱜ ᱫᱤᱥᱚᱢ ᱵᱟᱵᱟ (Father of nation) ᱢᱚᱦᱟᱛᱢᱟ ᱜᱟᱱᱫᱷᱤ ᱭᱟᱜ ᱵᱤᱱ ᱛᱷᱟᱠᱟᱣ ᱠᱩᱨᱩᱢᱩᱴᱩ ᱫᱤᱥᱚᱢ ᱫᱩᱜ ᱨᱮ ᱟᱹᱰᱤ ᱜᱮ ᱜᱚᱲᱚ ᱥᱚᱦᱚᱫ ᱛᱟᱦᱮᱸ ᱠᱟᱱᱟ  ᱾ ᱚᱱᱟ ᱠᱷᱟᱹᱛᱤᱨ ᱩᱱᱤ ᱫᱚ ᱢᱟᱦᱟᱱ ᱢᱟᱱᱣᱟ ᱴᱷᱟᱶ ᱨᱮᱭ ᱛᱷᱟᱯᱚᱱ ᱟᱠᱟᱱᱟ ᱾

==ᱠᱷᱟᱴᱚ ᱡᱤᱭᱚᱱ ᱪᱩᱨᱤᱛ==

ᱢᱚᱦᱟᱛᱢᱟ ᱜᱟᱱᱫᱷᱤᱭᱟᱜ ᱥᱟᱹᱨᱤ ᱧᱩᱛᱩᱢ ᱫᱚ ᱢᱚᱦᱚᱱ ᱫᱟᱥ ᱠᱚᱨᱚᱢᱪᱟᱸᱫᱽ ᱜᱟᱱᱫᱷᱤ ᱢᱮᱱᱛᱮ ᱛᱟᱦᱮᱸ ᱠᱟᱱᱟ ᱾ ᱟᱡᱤᱡ ᱡᱟᱱᱟᱢ ᱵᱟᱵᱟᱦᱟᱜ ᱧᱩᱛᱩᱢ ᱫᱚ ᱠᱚᱨᱚᱢᱪᱟᱸᱫᱽ ᱟᱨ ᱟᱭᱳᱣᱟᱜ [[ᱧᱩᱛᱩᱢ]] ᱫᱚ ᱯᱩᱛᱞᱤ ᱵᱟᱭᱤ ᱢᱮᱱᱛᱮ ᱛᱟᱦᱮᱸ ᱠᱟᱱᱟ ᱾ ᱢᱚᱦᱚᱱ ᱫᱟᱥ ᱫᱚ ᱟᱭᱳ ᱵᱟᱵᱟ ᱨᱤᱱ ᱛᱩᱨᱩᱭ ᱴᱷᱟᱶ ᱟᱨᱵᱟᱝ ᱡᱷᱚᱛᱚ ᱠᱷᱚᱱ ᱦᱩᱰᱤᱧ ᱜᱤᱫᱽᱨᱟᱹᱭ ᱛᱟᱦᱮᱸ ᱠᱟᱱᱟ ᱾ ᱩᱱᱤ ᱑᱘᱖᱙ ᱥᱟᱞᱮᱨᱮ ᱚᱠᱴᱳᱵᱚᱨ ᱒ ᱢᱟᱺᱦᱤᱛ ᱦᱤᱞᱚᱜ ᱮ ᱡᱟᱱᱟᱢ ᱞᱮᱱᱟ ᱾ ᱛᱟᱱᱟᱞᱟ/ᱪᱮᱛᱟᱱ ᱛᱟᱱᱟᱞᱟ  (High school/College) ᱵᱤᱱᱤᱰ ᱨᱮᱭ ᱡᱤᱛᱠᱟᱹᱨ ᱮᱱ ᱛᱟᱭᱚᱢ '''ᱵᱟᱨᱤᱥᱴᱚᱨᱤ''' ᱯᱟᱲᱦᱟᱣᱜ ᱞᱟᱹᱜᱤᱫ ᱑᱘᱘᱘ ᱥᱟᱞᱮᱨᱮ ᱵᱤᱞᱟᱹᱛ (England) ᱮ ᱥᱮᱱ ᱮᱱᱟ ᱾ ᱯᱮ ᱥᱮᱨᱢᱟ ᱛᱟᱭᱚᱢ ᱵᱟᱨᱤᱥᱴᱚᱨ ᱯᱟᱥ ᱠᱟᱛᱮ ᱟᱹᱭᱤᱱ ᱠᱟᱹᱢᱤ ᱨᱮᱠᱤᱱ ᱟᱬᱜᱚ ᱮᱱᱟ ᱾ ᱱᱚᱶᱟ ᱠᱷᱟᱹᱛᱤᱨ ᱑᱘᱙᱓ ᱥᱟᱞᱮᱨᱮ ᱫᱩᱠᱷᱤᱱ ᱟᱯᱨᱤᱠᱟ ᱠᱤᱱ ᱪᱟᱞᱟᱣ ᱞᱮᱱᱟ ᱾ ᱚᱸᱰᱮ ᱠᱚ ᱛᱟᱦᱮᱸᱞᱮᱱ ᱥᱤᱧᱚᱛᱤᱭᱟᱹ ᱪᱮᱛᱟᱱᱨᱮ ᱯᱩᱸᱰ ᱦᱟᱨᱛᱟ ᱦᱚᱲ ᱠᱚ ᱫᱟᱨᱟᱭ ᱛᱮ ᱟᱹᱰᱤ ᱱᱟᱦᱟᱪᱟᱨ ᱦᱩᱭᱩᱜ ᱠᱟᱱ ᱛᱟᱦᱮᱸᱱ ᱾ ᱵᱟᱹᱲᱤᱡ ᱴᱮᱠᱟᱣ ᱫᱟᱨᱟᱢ ᱞᱟᱹᱜᱤᱫ ᱛᱮ ᱩᱱᱤ ᱪᱤᱨᱜᱟᱹᱞ ᱟᱲᱟᱝ ᱮ ᱨᱟᱲᱟᱝ ᱠᱮᱜᱼᱟ ᱟᱨ ᱤᱸᱜᱽᱨᱟᱹᱡᱽ ᱜᱚᱵᱚᱞᱤᱭᱟᱹ ᱠᱚᱣᱟᱜ ᱱᱟᱦᱟᱪᱟᱨ ᱠᱟᱹᱢᱤᱭ ᱵᱤᱨᱩᱫᱷ ᱞᱮᱜᱼᱟ ᱾ ᱩᱱᱤ ᱚᱸᱰᱮ ᱥᱚᱛᱭᱟᱜᱨᱚᱦᱚ ᱢᱤᱪᱷᱤᱞ ᱮ ᱮᱛᱚᱦᱚᱵ ᱠᱮᱜᱼᱟ ᱾ ᱵᱤᱱ ᱦᱤᱸᱥᱟᱹ ᱥᱩᱭᱟᱹ ᱵᱟᱠᱷᱮᱬ ᱫᱟᱲᱮ ᱛᱮ ᱱᱟᱦᱟᱪᱟᱨ ᱪᱮᱛᱟᱱ ᱨᱮ ᱵᱤᱨᱩᱫᱷ ᱢᱤᱪᱷᱤᱞ ᱮ ᱪᱟᱹᱞᱩ ᱠᱮᱜᱼᱟ ᱾ ᱑᱙᱑᱔ ᱥᱟᱞᱮᱨᱮ ᱜᱟᱱᱫᱷᱤᱡᱤ ᱡᱟᱱᱟᱢ ᱫᱤᱥᱚᱢ ᱨᱩᱣᱟᱹᱲ ᱠᱟᱛᱮ ᱫᱤᱥᱚᱢ ᱨᱮᱭᱟᱜ ᱞᱮᱠᱟᱱ ᱞᱮᱠᱟᱱ ᱮᱴᱠᱮᱴᱚᱬᱮ ᱜᱷᱚᱴᱚᱱ ᱠᱚ ᱵᱟᱰᱟᱭ ᱞᱟᱹᱜᱤᱫ ᱮ ᱨᱤᱠᱟᱹ ᱠᱮᱜᱼᱟ ᱾ ᱑᱙᱑᱕ ᱥᱟᱞᱮᱨᱮ ᱥᱟᱵᱚᱨᱢᱚᱛᱤ ᱨᱮ ᱥᱚᱛᱭᱟᱜᱨᱚᱦᱚ ᱟᱥᱨᱚᱢ ᱮ ᱛᱷᱟᱯᱚᱱ ᱠᱮᱜᱼᱟ ᱾ ᱤᱸᱜᱽᱨᱮᱢᱽ ᱥᱚᱨᱠᱟᱨ ᱠᱚᱣᱟᱜ ᱨᱟᱣᱞᱚᱛ ᱟᱭᱤᱱ ᱵᱤᱨᱩᱫᱷ ᱨᱮ ᱑᱙᱑᱙ ᱥᱟᱞᱮᱨᱮ ᱥᱤᱧᱚᱛᱤᱭᱟᱹ ᱠᱚ ᱢᱤᱪᱷᱤᱞ ᱠᱮᱜᱼᱟ ᱾ ᱱᱚᱶᱟ ᱢᱚᱦᱟᱛᱢᱟ ᱜᱟᱱᱫᱷᱤ ᱭᱟᱜ ᱧᱮᱞ ᱡᱚᱛᱚᱱ ᱨᱮ ᱦᱩᱭᱩᱜ ᱨᱮᱭᱟᱜ ᱟᱺᱜᱤᱵᱷᱟᱨ ᱮ ᱦᱟᱛᱟᱣ ᱠᱮᱜᱼᱟ ᱾ ᱱᱚᱶᱟ ᱫᱚ ᱵᱤᱱᱟᱹ ᱨᱮᱨᱟᱲ/ᱦᱤᱸᱥᱟᱹ ᱥᱩᱭᱟᱹ (Non-violence) ᱛᱚᱦᱚᱨ ᱛᱮ ᱪᱟᱞᱟᱣ ᱦᱚᱪᱚᱭ ᱞᱟᱹᱜᱤᱫ ᱮ ᱴᱷᱟᱹᱣᱠᱟᱹ ᱜᱚᱴᱟ ᱠᱮᱜᱼᱟ ᱾ ᱥᱤᱧᱚᱛᱤᱭᱟᱹ ᱠᱚᱣᱟᱜ ᱚᱥᱚᱦᱡᱚᱜᱽ (Non-cooperation) ᱢᱤᱪᱷᱤᱞ ᱵᱨᱤᱴᱤᱥ ᱥᱚᱨᱠᱟᱨ ᱮ ᱠᱟᱹᱦᱤᱞ ᱪᱟᱵᱟ ᱠᱮᱫ ᱠᱚᱣᱟ ᱾

᱑᱙᱒᱒ ᱨᱮ ᱜᱟᱱᱫᱷᱤᱡᱤ ᱯᱩᱞᱤᱥ ᱴᱷᱮᱱ ᱮ ᱥᱟᱵ ᱦᱚᱪᱚ ᱮᱱᱟ ᱟᱨ ᱑᱙᱒᱔ ᱨᱮ ᱩᱱᱤ ᱡᱤᱦᱚᱞ ᱠᱷᱚᱱ ᱮ ᱨᱟᱲᱟ ᱫᱩᱜ ᱮᱱᱟ ᱾ ᱑᱙᱒᱕ ᱨᱮ ᱵᱮᱞᱩᱪᱤᱥᱛᱷᱟᱱ ᱨᱮ ᱦᱤᱱᱫᱩ ᱟᱨ ᱛᱩᱲᱩᱠ ᱠᱚ ᱛᱟᱞᱟᱨᱮ ᱪᱟᱹᱞᱩ ᱞᱮᱱ ᱮᱯᱮᱨᱦᱮᱸᱰᱮ ᱥᱚᱞᱦᱮ ᱞᱟᱹᱜᱤᱫ ᱜᱟᱱᱫᱷᱤᱡᱤ ᱯᱮ ᱦᱟᱯᱛᱟ ᱡᱟᱠ ᱮ ᱨᱮᱨᱮᱝᱜᱷᱟᱲ ᱞᱮᱜᱼᱟ ᱾ ᱑᱙᱒᱖ ᱠᱷᱚᱱ ᱑᱙᱓᱐ ᱫᱷᱟᱹᱵᱤᱡ ᱠᱚᱝᱜᱨᱮᱥ ᱮ ᱵᱮᱱᱟᱣ ᱞᱮᱫ ᱠᱟᱹᱢᱤᱦᱚᱨᱟ ᱪᱮᱛᱟᱱ ᱨᱮ ᱟᱡᱟᱜ ᱜᱟᱺᱦᱤᱨ ᱠᱩᱨᱩᱢᱩᱴᱩ ᱛᱟᱦᱮᱸ ᱠᱟᱱᱟ ᱾ ᱑᱙᱓᱐ ᱥᱟᱞᱮᱨᱮ ᱢᱟᱨᱪ ᱵᱚᱸᱜᱟᱨᱮ ᱜᱟᱱᱫᱷᱤ ᱵᱩᱞᱩᱝ ᱥᱚᱛᱭᱟᱜᱨᱚᱦᱚᱭ ᱮᱛᱚᱦᱚᱵ ᱠᱮᱜᱼᱟ ᱾ ᱩᱱᱤ ᱛᱟᱲᱟᱢ ᱛᱮᱜᱮ ᱫᱟᱱᱰᱤ ᱫᱷᱟᱹᱵᱤᱡ ᱥᱮᱱ ᱠᱟᱛᱮ ᱫᱤᱥᱩᱣᱟᱹ ᱠᱚ ᱵᱩᱞᱩᱝ ᱨᱤᱛ ᱵᱤᱨᱩᱫᱷ ᱨᱮᱭ ᱥᱚᱱᱛᱚᱨ ᱞᱮᱫ ᱠᱚᱣᱟ ᱾ ᱑᱙᱓᱑ ᱨᱮ ᱵᱚᱰᱚᱞᱟᱴ ᱟᱨ ᱜᱟᱱᱫᱷᱤᱡᱤ ᱛᱟᱞᱟᱨᱮ ᱢᱤᱫ ᱦᱮᱸᱼᱥᱟᱹᱨᱤ ᱥᱩᱦᱤ ᱦᱩᱭ ᱮᱱᱟ ᱾ ᱫᱚᱨᱮᱭᱟ ᱫᱷᱟᱨᱮ ᱥᱤᱧᱚᱛᱤᱭᱟᱹ ᱠᱚᱫᱚ ᱟᱠᱚ ᱵᱮᱵᱷᱟᱨ ᱞᱟᱹᱜᱤᱫ ᱵᱩᱞᱩᱝ ᱵᱮᱱᱟᱣ ᱨᱮᱭᱟᱜ ᱦᱚᱠ ᱠᱚ ᱧᱟᱢ ᱠᱮᱜᱼᱟ ᱾ ᱑᱙᱓᱔ ᱥᱟᱞᱨᱮ ᱩᱱᱤ ᱫᱚ ᱠᱚᱸᱜᱨᱮᱥ ᱨᱟᱡᱽᱼᱟᱹᱨᱤ ᱜᱟᱫᱮᱞ ᱠᱷᱚᱱ ᱵᱷᱮᱜᱟᱨ ᱠᱟᱛᱮ ᱦᱟᱨᱤᱡᱚᱱ ᱢᱤᱪᱷᱤᱞ ᱟᱨ ᱟᱹᱛᱩᱴᱚᱞᱟ ᱡᱚᱜᱟᱣ ᱜᱚᱲᱦᱚᱱ ᱠᱟᱹᱢᱤᱦᱚᱨᱟ ᱨᱮ ᱢᱚᱱᱮᱭ ᱠᱩᱨᱩᱢᱩᱴᱩ ᱠᱮᱜᱼᱟ ᱾ ᱑᱙᱔᱒ ᱥᱟᱞᱮᱨᱮ ᱢᱚᱦᱟᱛᱢᱟ ᱜᱟᱱᱫᱷᱤ ᱥᱤᱧᱚᱛ ᱵᱟᱹᱜᱤ (Quit India) ᱢᱤᱪᱷᱤᱞ ᱞᱟᱹᱜᱤᱫ ᱮ ᱫᱩ ᱫᱮᱞᱟ ᱠᱮᱜᱼᱟ ᱾ ᱱᱚᱶᱟ ᱫᱤᱥᱚᱢ ᱡᱟᱠᱨᱮ ᱦᱚᱭ ᱛᱟᱱᱟᱜ ᱞᱮᱠᱟ ᱯᱟᱥᱱᱟᱣ ᱮᱱᱟ ᱾ ᱤᱸᱜᱽᱨᱟᱹᱡᱽ ᱥᱚᱨᱠᱟᱨ ᱠᱚᱸᱜᱽᱨᱮᱥ ᱠᱚᱫᱚ ᱨᱤᱛ ᱵᱤᱨᱩᱫᱷ ᱠᱚ ᱠᱟᱹᱢᱤ ᱠᱟᱱᱟ ᱢᱮᱱᱛᱮᱭ ᱪᱷᱟᱹᱴᱭᱟᱹᱨ ᱠᱮᱫ ᱠᱚᱣᱟ ᱾ ᱑᱙᱔᱔ ᱥᱟᱞᱮᱨᱮ ᱯᱷᱮᱵᱨᱩᱣᱟᱨᱤ ᱵᱚᱸᱜᱟ ᱒᱒ ᱢᱟᱺᱦᱤᱛ ᱦᱤᱞᱚᱜ ᱢᱚᱦᱟᱛᱢᱟ ᱜᱟᱱᱫᱷᱤ ᱫᱚ ᱡᱤᱦᱚᱞ ᱨᱮᱭ ᱛᱟᱦᱮᱸ ᱠᱟᱱ ᱵᱮᱲᱟ ᱨᱮᱜᱮ ᱟᱡᱤᱡ ᱫᱷᱚᱨᱚᱢ ᱮᱨᱟ ᱠᱚᱥᱛᱩᱨᱤᱵᱟᱭᱤ ᱟᱜ ᱡᱤᱣᱤᱵᱟᱹᱛᱤ ᱫᱚ ᱤᱬᱤᱡ ᱮᱱᱟ ᱾ ᱜᱟᱱᱫᱷᱤᱡᱤ ᱦᱚᱸ ᱟᱡᱟᱨ ᱨᱮᱭ ᱯᱟᱲᱟᱣ ᱮᱱᱟ ᱾ ᱮᱨᱟ ᱵᱟᱯᱟᱜᱽ ᱨᱮᱭᱟᱜ ᱠᱟᱺᱦᱤᱥ ᱟᱨ ᱡᱚᱞᱚᱱ ᱟᱺᱜᱤᱵᱷᱟᱨ ᱦᱚᱨ ᱠᱷᱚᱱ ᱵᱟᱭ ᱥᱟᱦᱟ ᱦᱚᱪᱚ ᱫᱟᱲᱮᱭᱟᱫᱮᱭᱟ ᱾ ᱟᱡᱟᱨ ᱠᱤᱱ ᱱᱟᱯᱟᱭ ᱨᱩᱣᱟᱹᱲ ᱮᱱ ᱛᱟᱭᱚᱢ ᱟᱨ ᱦᱚᱸ ᱟᱺᱜᱤᱵᱷᱟᱨ ᱦᱚᱨ ᱨᱮᱠᱤᱱ ᱞᱟᱦᱟ ᱨᱩᱣᱟᱹᱲ ᱮᱱᱟ ᱾ ᱥᱤᱧᱚᱛ ᱪᱤᱨᱜᱟᱹᱞ ᱨᱮᱭᱟᱜ ᱨᱤᱠᱟᱹᱭ ᱛᱚᱸᱜᱮ ᱫᱚᱦᱚ ᱠᱮᱜᱼᱟ ᱾ ᱫᱚᱥᱟᱨ ᱡᱮᱜᱮᱛ ᱞᱟᱹᱲᱦᱟᱹᱭ ᱛᱷᱩᱠᱟᱹᱢ ᱮᱱ ᱛᱟᱭᱚᱢ ᱵᱤᱞᱟᱹᱛ ᱨᱮ ᱠᱟᱹᱢᱤ ᱠᱟᱱ ᱦᱚᱲᱟᱜ ᱢᱤᱫ ᱡᱩᱢᱤᱫᱽ ᱵᱮᱱᱟᱣ ᱮᱱᱟ ᱾ ᱚᱸᱰᱮ ᱠᱷᱚᱱ ᱢᱤᱫ ᱜᱟᱫᱮᱞ ᱫᱚ ᱥᱤᱧᱚᱛ ᱫᱤᱥᱚᱢ ᱠᱚ ᱞᱟᱦᱟ ᱦᱮᱡ ᱮᱱᱟ ᱾ ᱵᱨᱤᱴᱤᱥ ᱥᱚᱨᱠᱟᱨ ᱥᱤᱧᱚᱛ ᱫᱤᱥᱚᱢ ᱯᱩᱨᱟᱹ ᱯᱷᱩᱨᱜᱟᱹᱞ ᱞᱟᱹᱜᱤᱫ ᱮ ᱥᱟᱯᱲᱟᱣ ᱟᱠᱟᱱ ᱥᱟᱛᱟᱢ ᱫᱚ ᱥᱤᱧᱚᱛ ᱨᱮᱠᱚ ᱥᱚᱫᱚᱨ ᱠᱮᱜᱼᱟ ᱾ ᱢᱩᱪᱟᱹᱫ ᱨᱮ ᱑᱙᱕᱗ ᱥᱟᱞ ᱚᱜᱚᱥᱴ ᱵᱚᱸᱜᱟ ᱑᱕ ᱢᱟᱺᱦᱤᱛ ᱦᱤᱞᱚᱜ ᱥᱤᱧᱚᱛ ᱫᱤᱥᱚᱢ ᱫᱚ ᱤᱸᱜᱴᱨᱟᱹᱡᱽ ᱜᱚᱵᱚᱞ ᱠᱷᱚᱱ ᱨᱟᱲᱟ ᱫᱩᱜ ᱮ ᱧᱟᱢ ᱠᱮᱜᱼᱟ ᱾

==ᱜᱟᱱᱫᱷᱤᱡᱤ ᱭᱟᱜ ᱡᱤᱭᱚᱱ ᱨᱮᱭᱟᱜ ᱞᱟᱹᱠᱛᱤᱭᱟᱱᱟᱜ==
ᱜᱟᱱᱫᱷᱤ ᱱᱤᱡᱮ ᱢᱤᱫ ᱢᱟᱦᱟᱢᱟᱹᱱ ᱪᱩᱨᱤᱛ ᱮ ᱛᱟᱦᱮᱸ ᱠᱟᱱᱟ ᱾ ᱪᱩᱨᱤᱛ ᱜᱚᱲᱦᱚᱱ ᱪᱮᱛᱟᱱ ᱨᱮ ᱩᱱᱤ ᱵᱟᱹᱲᱛᱤ ᱞᱮᱠᱟᱛᱮ ᱫᱷᱮᱭᱟᱱ ᱮ ᱫᱚᱦᱚ ᱞᱮᱜᱼᱟ ᱾ ᱜᱟᱱᱫᱷᱤᱡᱤᱭ ᱢᱮᱱ ᱛᱟᱦᱮᱸᱱ ᱡᱮ ᱪᱩᱨᱤᱛ ᱜᱚᱴᱷᱚᱱ ᱫᱚ ᱥᱮᱪᱮᱫ ᱨᱮᱭᱟᱜ ᱢᱤᱫ ᱯᱩᱭᱞᱩ ᱡᱚᱥ ᱛᱟᱦᱮᱸᱱ ᱞᱟᱹᱠᱛᱤᱜ ᱠᱟᱱᱟ ᱾ ᱥᱟᱹᱨᱤ ᱥᱮᱪᱮᱫ ᱵᱟᱝ ᱟᱢᱮᱴ ᱞᱮᱠᱷᱟᱱ ᱢᱤᱫ ᱱᱟᱯᱟᱭ ᱟᱨ ᱢᱟᱨᱟᱝ ᱦᱚᱲ ᱵᱮᱱᱟᱣᱜ ᱫᱚ ᱚᱦᱚᱣᱟᱱ ᱜᱮᱭᱟ ᱾ ᱢᱚᱦᱟᱛᱢᱟ ᱜᱟᱱᱫᱷᱤᱭ ᱢᱮᱱᱟ, "ᱪᱩᱨᱤᱛ ᱦᱤᱱ ᱥᱮᱪᱮᱫ ᱫᱚ ᱠᱷᱟᱹᱞᱤ ᱵᱟᱹᱲᱤᱡ ᱠᱟᱹᱢᱤ ᱨᱮᱭᱟᱜ ᱫᱟᱲᱮ ᱜᱮ ᱠᱟᱱᱟ" ᱾ ᱱᱚᱶᱟ ᱫᱚ ᱡᱮᱜᱮᱛ ᱨᱮ ᱢᱮᱱᱟᱜ ᱠᱚ ᱟᱹᱰᱤ ᱞᱮᱠᱟᱱ ᱞᱟᱯᱷᱟᱝ ᱥᱮᱪᱮᱫ ᱦᱚᱲ ᱟᱨ ᱜᱩᱱ ᱢᱟᱹᱱ ᱨᱩᱯ ᱥᱟᱡᱟᱣ ᱛᱮ ᱯᱚᱴᱚᱢ ᱟᱠᱟᱫ ᱵᱟᱹᱲᱤᱡ ᱦᱩᱫᱤᱥ ᱦᱚᱲ ᱠᱚᱣᱟᱜ ᱠᱟᱹᱢᱤᱦᱚᱨᱟ ᱠᱷᱚᱱ ᱵᱟᱰᱟᱭ ᱧᱟᱢᱚᱜᱼᱟ ᱾

==ᱵᱟᱝ ᱡᱚᱴᱮᱫ (Untouchable) ᱵᱟᱨᱚᱱ==
ᱥᱟᱶᱛᱟ ᱠᱷᱚᱱ ᱵᱟᱝ-ᱡᱚᱴᱮᱫ ᱵᱟᱨᱚᱱ ᱞᱟᱹᱜᱤᱫ ᱛᱮ ᱜᱟᱱᱫᱷᱤᱡᱤ ᱟᱹᱰᱤ ᱡᱩᱨ ᱮ ᱠᱩᱨᱩᱢᱩᱴᱩ ᱞᱮᱜᱼᱟ ᱾ ᱡᱚᱴᱮᱫ ᱵᱟᱝ-ᱡᱚᱴᱮᱫ ᱨᱮᱭᱟᱜ ᱩᱭᱦᱟᱹᱨ ᱢᱚᱱᱮ ᱠᱷᱚᱱ ᱥᱟᱦᱟ ᱜᱤᱰᱤ ᱠᱟᱜ ᱞᱟᱹᱜᱤᱫ ᱢᱚᱦᱟᱛᱢᱟ ᱜᱟᱱᱫᱷᱤ ᱡᱚᱛᱚ ᱦᱚᱲ ᱮ ᱵᱩᱡᱷᱟᱹᱣᱟᱫ ᱠᱚ ᱛᱟᱦᱮᱸᱱ ᱾ ᱦᱚᱨᱤᱡᱚᱱ ᱠᱚ ᱪᱮᱫ ᱞᱮᱠᱟᱛᱮ ᱥᱟᱶᱛᱟᱨᱮ ᱱᱟᱯᱟᱭ ᱴᱷᱟᱶ ᱠᱚ ᱧᱟᱢᱟ, ᱚᱱᱟ ᱞᱟᱹᱜᱤᱫ ᱩᱱᱤ ᱠᱩᱨᱩᱢᱩᱴᱩᱭ ᱪᱷᱩᱴᱟᱹᱣ ᱞᱮᱱᱟ ᱾

==ᱚᱠᱛᱚᱡᱟᱹᱱᱤ  (punctuality)==
ᱢᱚᱦᱟᱛᱢᱟ ᱜᱟᱱᱫᱷᱤ ᱫᱚ ᱚᱠᱛᱚᱡᱟᱹᱱᱤ ᱠᱟᱹᱢᱤ ᱦᱚᱲ ᱮ ᱛᱟᱦᱮᱸ  ᱠᱟᱱᱟ ᱾ ᱱᱚᱶᱟ ᱠᱷᱟᱹᱛᱤᱨ ᱩᱱᱤ ᱰᱟᱸᱰᱟᱨᱮ ᱢᱤᱫ ᱜᱷᱚᱱᱴᱟᱭ ᱨᱮᱵᱮᱫ ᱟᱠᱟ ᱠᱟᱜ ᱠᱟᱱ ᱛᱟᱦᱮᱸᱱ ᱾ ᱱᱚᱶᱟ ᱜᱷᱚᱱᱴᱟ ᱩᱱᱤ ᱚᱠᱛᱚ ᱯᱟᱸᱡᱟᱭ ᱞᱟᱹᱜᱤᱫ ᱮ ᱜᱚᱲᱚ ᱟᱭ ᱠᱟᱱ ᱛᱟᱦᱮᱸᱫ ᱾ ᱜᱟᱱᱫᱷᱤᱡᱤ ᱫᱚ ᱟᱹᱰᱤ ᱦᱚᱲ ᱥᱟᱶ ᱧᱟᱯᱟᱢ ᱥᱟᱶ-ᱥᱟᱶ ᱛᱮ ᱞᱮᱠᱟᱱ-ᱞᱮᱠᱟᱱ ᱞᱟᱹᱠᱛᱤᱭᱟᱱ ᱠᱟᱹᱢᱤ ᱛᱚᱨᱟᱣ ᱦᱩᱭ ᱟᱭ ᱠᱟᱱ ᱛᱟᱦᱮᱸᱱ, ᱚᱱᱟ ᱠᱷᱟᱹᱛᱤᱨ ᱡᱟᱦᱟᱸᱱ ᱠᱟᱹᱢᱤ ᱨᱮᱜᱮ ᱱᱟᱥᱮ ᱵᱤᱞᱚᱢ ᱦᱚᱸ ᱢᱚᱴᱷᱮ ᱵᱟᱭ ᱠᱩᱥᱤᱭᱟᱜ ᱠᱟᱱ ᱛᱟᱦᱮᱸᱱ ᱾

==ᱵᱟᱨᱦᱮ ᱡᱚᱱᱚᱲ==
[https://web.archive.org/web/20160701151650/http://www.dli.ernet.in/handle/2015/502501%3Bjsessionid%3DD74A55AB7FEF2464BAE33254D74FFA03 Gandhi's correspondence with the Indian government 1942–1944]<!-- site is undergoing upgrades, hence the downtime for the official link -->
* [https://www.gandhiheritageportal.org/ About Mahatma Gandhi]
* [http://www.gandhiashramsabarmati.org/ Gandhi Ashram at Sabarmati]
* [http://www.gandhismriti.gov.in/indexb.asp Gandhi Smriti&nbsp;— Government of India website]
* [http://www.gandhi-manibhavan.org/ Mani Bhavan Gandhi Sangrahalaya Gandhi Museum & Library]

[[Category:!Main category]]
