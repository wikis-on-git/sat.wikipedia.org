[[Image:Bhutan 10.jpg|thumb|right|300px|ᱵᱷᱩᱴᱟᱱ ᱨᱮᱱᱟᱜ ᱢᱤᱫ ᱢᱤᱣᱡᱤᱠ ᱯᱟᱨᱮᱰ]]

'''ᱵᱷᱩᱴᱟᱱ''' ᱫᱚ ᱫᱩᱱᱤᱭᱟᱹ ᱨᱮᱱᱟᱜ ᱚᱱᱟ ᱫᱤᱥᱚᱢ ᱠᱟᱱᱟ ᱡᱟᱦᱟᱸ ᱫᱚ ᱟᱡ ᱛᱮᱫ ᱯᱩᱨᱟᱹ ᱥᱚᱝᱥᱟᱨ ᱠᱷᱚᱱ ᱵᱷᱮᱜᱟᱨ ᱵᱷᱮᱜᱮᱫ ᱜᱮᱭ ᱫᱚᱦᱚ ᱟᱹᱜᱩ ᱟᱠᱟᱱᱟ ᱟᱨ ᱛᱮᱦᱮᱧ ᱫᱷᱟᱹᱵᱤᱡ ᱦᱚᱸ ᱵᱟᱹᱲᱛᱤ ᱞᱮᱠᱟᱛᱮ ᱱᱚᱵᱮ ᱫᱚ ᱵᱤᱫᱮᱥᱤᱭᱟᱹ ᱠᱚᱣᱟᱜ ᱵᱚᱞᱚᱱ ᱟᱹᱰᱤ ᱜᱮ ᱫᱟᱵᱚᱱ ᱠᱟᱛᱮ ᱢᱮᱱᱟᱜ-ᱟ ᱾ ᱫᱤᱥᱚᱢ ᱨᱮᱱᱟᱜ ᱵᱟᱹᱲᱛᱤ ᱟᱵᱟᱫᱤ ᱫᱚ ᱠᱟᱹᱴᱤᱡ ᱟᱹᱛᱩ ᱨᱮ ᱛᱟᱦᱮᱸᱱᱟ ᱟᱨ ᱪᱟᱥ ᱵᱟᱥ ᱪᱮᱛᱟᱱ ᱨᱮ ᱞᱟᱫᱮ ᱢᱮᱱᱟᱜ ᱠᱚᱣᱟ ᱾ ᱵᱟᱡᱟᱨ ᱨᱮᱱᱟᱜ ᱦᱚᱭ ᱦᱤᱥᱤᱫ ᱵᱟᱹᱭ ᱵᱟᱹᱭ ᱛᱮ ᱟᱡᱟᱜ ᱴᱷᱟᱶ ᱵᱮᱱᱟᱣ ᱠᱟᱛᱮᱭ ᱛᱷᱟᱯᱚᱱ ᱩᱨᱤᱡᱮᱜ-ᱟ ᱾ ᱵᱚᱣᱫᱷᱚ ᱟᱜ ᱵᱤᱪᱟᱹᱨ ᱱᱚᱰᱮᱱᱟᱜ ᱫᱤᱭᱚᱱ ᱨᱮᱱᱟᱜ ᱟᱹᱰᱤ ᱢᱟᱨᱟᱝ ᱦᱟᱹᱴᱤᱧ ᱠᱟᱱᱟ ᱾ ᱵᱮᱡᱷᱟ ᱛᱩᱧ ᱫᱚ ᱱᱚᱰᱮᱱᱟᱜ ᱡᱟᱹᱛᱤᱭᱟᱹᱨᱤ ᱠᱷᱮᱞ ᱠᱟᱱᱟ ᱾

ᱦᱮᱢᱟᱞ ᱵᱩᱨᱩᱣᱟᱜ ᱫᱟᱥᱱᱟ ᱨᱮ ᱟᱴᱮᱫ ᱟᱠᱟᱱ, ᱵᱷᱩᱴᱟᱱ ᱨᱮᱱᱟᱜ ᱞᱟᱠᱪᱟᱨᱮᱛ ᱚᱨᱥᱚᱝ ᱛᱮ ᱱᱤᱡᱮᱭ ᱵᱟᱧᱪᱟᱣᱜ ᱞᱟᱹᱜᱤᱫ ᱟᱡᱟᱜ ᱚᱛᱱᱮᱛ ᱵᱷᱮᱱᱮᱜᱟᱨ ᱪᱮᱛᱟᱱ ᱨᱮ ᱞᱟᱫᱮᱭ ᱛᱟᱦᱮᱸᱱᱟ ᱾ ᱥᱤᱧᱚᱛ ᱨᱮᱱᱟᱜ ᱩᱛᱚᱨ ᱟᱨ ᱫᱩᱠᱷᱤᱱ ᱨᱮ ᱪᱤᱱ ᱥᱟᱶ ᱵᱷᱤᱲᱟᱹᱣ ᱟᱠᱟᱱ ᱢᱤᱫ ᱟᱹᱰᱤ ᱢᱟᱨᱟᱝ ᱟᱵᱟᱫᱤ ᱟᱱᱟᱜ ᱫᱤᱥᱚᱢ ᱠᱟᱱᱟ, ᱵᱷᱩᱴᱟᱱ ᱫᱚ ᱞᱟᱠᱪᱟᱨᱮᱛ ᱵᱤᱨᱟᱥᱚᱛ ᱟᱨ ᱯᱷᱩᱨᱜᱟᱹᱞ ᱨᱮᱱᱟᱜ ᱥᱟᱧᱪᱟᱣ ᱨᱮᱱᱟᱜ ᱡᱚᱥ ᱫᱚᱦᱚᱭ ᱥᱟᱶᱛᱮ, ᱞᱟᱠᱪᱟᱨᱤ ᱟᱨ ᱠᱟᱹᱣᱰᱤ-ᱟᱹᱨᱤ ᱨᱩᱯ ᱛᱮ ᱵᱟᱱᱟᱨ ᱨᱮᱜᱮ ᱞᱟᱹᱠᱛᱤ ᱞᱮᱠᱟ ᱵᱷᱮᱱᱮᱜᱟᱨᱟᱱ ᱨᱤᱛ ᱮ ᱵᱮᱱᱟᱣ ᱫᱚᱦᱚ ᱟᱠᱟᱫ-ᱟ ᱾ ᱥᱩᱢᱩᱝ ᱒᱐ ᱟᱱᱟᱜ ᱥᱚᱛᱟᱵᱫᱷᱤ ᱨᱮᱱᱟᱜ ᱢᱩᱪᱟᱹᱫ ᱜᱮᱞᱟᱝ ᱨᱮ ᱵᱤᱫᱮᱥᱤᱭᱟᱹ ᱠᱚ ᱫᱤᱥᱚᱢ ᱠᱚ ᱥᱟᱸᱜᱷᱟᱨ ᱫᱟᱲᱮᱭᱟᱜ ᱨᱮᱱᱟᱜ ᱚᱱᱩᱢᱚᱛᱤ ᱠᱚ ᱪᱟᱞ ᱟᱠᱟᱱᱟ ᱾ ᱟᱨ ᱚᱱᱟ ᱦᱚᱸ ᱟᱹᱰᱤ ᱜᱮ ᱥᱤᱢᱟᱹᱛ ᱮᱞᱮᱞ ᱨᱮ ᱾ ᱱᱚᱝᱠᱟ ᱛᱮ ᱵᱷᱩᱴᱟᱱ ᱨᱮᱱᱟᱜ ᱟᱡᱟᱜ ᱞᱟᱠᱪᱟᱨ ᱨᱮᱱᱟᱜ ᱟᱹᱡᱤᱜᱟᱱ ᱥᱟᱦᱴᱟ ᱜᱮ ᱥᱟᱧᱪᱟᱣ ᱫᱚᱦᱚᱭ ᱞᱟᱹᱜᱤᱫ ᱮ ᱡᱤᱛᱠᱟᱹᱨ ᱟᱠᱟᱱᱟ ᱾ ᱡᱟᱦᱟᱸ ᱫᱚ ᱥᱤᱫᱷᱟᱹ ᱑᱗ ᱟᱱᱟᱜ ᱥᱚᱛᱟᱵᱽᱫᱷᱤ ᱨᱮᱱᱟᱜ ᱛᱟᱞᱟ ᱫᱷᱟᱹᱵᱤᱡ ᱢᱮᱱᱟᱜ-ᱟ ᱾
