 [[File:Fischotter, Lutra Lutra.JPG|thumb|ᱚᱫᱟᱢ]]

'''ᱚᱫᱟᱢ/ᱩᱫᱟᱢ''' (ᱤᱝᱞᱤᱥ: otter) ᱫᱚ ᱢᱤᱫ ᱞᱮᱠᱟᱱ ᱯᱟᱭᱨᱟᱜ ᱟᱨ ᱜᱷᱩᱴᱩ ᱨᱮ ᱴᱩᱸᱰᱟ.ᱝ ᱚᱜ ᱡᱟᱱᱣᱟ ᱠᱟᱱᱟ ᱠᱚ ৷ ᱱᱩᱠᱩ ᱫᱚ ᱜᱟ.ᱰᱭᱟᱹ, ᱱᱟ.ᱭ, ᱱᱟᱞᱟ, ᱜᱟᱰᱟ ᱢᱩᱸᱰᱩ ᱚᱱᱠᱟᱱ ᱫᱟᱜ ᱛᱟᱦᱮᱸᱱ ᱴᱷᱟᱺᱭ ᱨᱮᱜᱮ ᱠᱚ ᱛᱟᱦᱮᱸᱱᱟ ৷ ᱫᱟᱜ ᱥᱩᱨ ᱨᱮᱭᱟᱜ ᱫᱷᱤᱨᱤ ᱵᱷᱩᱜᱟ.ᱜ, ᱫᱟᱨᱮ ᱨᱮᱦᱮᱫ ᱞᱟᱛᱟᱨ ᱮᱢᱟᱱ ᱠᱚᱨᱮ ᱠᱚ ᱧᱟᱢᱚᱜ-ᱟ ৷ ᱱᱩᱠᱩ ᱫᱚ ᱫᱟᱜ ᱨᱮᱜᱮ ᱠᱚ ᱯᱟᱭᱨᱟ ᱵᱟᱲᱟᱭ ᱨᱮᱦᱚᱸ ᱚᱛ ᱨᱮ ᱦᱚᱸ ᱠᱚ ᱫᱟᱲᱟᱱ ᱜᱮᱭᱟ ৷ ᱩᱫᱟᱢ ᱞᱮᱠᱟ ᱚᱛ ᱨᱮ ᱛᱟᱦᱮᱸᱱ ᱡᱟᱱᱣᱟ ᱢᱩᱫᱽ ᱨᱮ ᱮᱴᱟᱜ ᱡᱟᱱᱣᱟ ᱞᱮᱠᱟ ᱫᱟᱜ ᱨᱮ ᱩᱱᱟ.ᱜ ᱵᱟᱝ ᱠᱚ ᱫᱟᱹᱲ ᱠᱮᱭᱟ ৷ ᱩᱫᱟᱢ ᱟᱜ ᱟᱥᱚᱞ ᱡᱚᱢᱟᱜ ᱫᱚ ᱦᱟᱹᱠᱩ ᱠᱟᱱᱟ ᱠᱚ ৷ ᱦᱟᱹᱠᱩ ᱥᱟᱥᱟᱵ ᱨᱮ ᱱᱩᱠᱩ ᱫᱚ ᱟ.ᱰᱤ ᱜᱟ.ᱠᱷᱩᱲ (ᱢᱟᱹᱦᱤᱨ) ᱜᱮᱭᱟ ᱠᱚ ᱾ ᱢᱤᱫᱴᱟᱹᱝ ᱡᱟ.ᱲ ᱨᱮᱵᱚᱱ ᱟᱸᱡᱚᱢ ᱟᱠᱟᱫ ᱜᱮᱭᱟ ᱜᱟᱰᱟ ᱯᱟᱨᱚᱢᱚᱜ ᱡᱚᱠᱷᱚᱫ ᱢᱤᱫ ᱦᱚᱲᱟᱜ ᱢᱟᱞᱟ ᱧᱩᱨ ᱮᱱ ᱛᱟᱭᱟ, ᱚᱱᱟ ᱢᱟᱞᱟ ᱢᱤᱫᱴᱟᱹᱝ ᱦᱟᱹᱠᱩᱭ ᱡᱚᱢ ᱠᱮᱫᱼᱟ ᱾ ᱛᱟᱭᱚᱢ ᱛᱮ ᱩᱱᱤ ᱩᱫᱟᱢ ᱫᱚ ᱪᱮᱫ ᱞᱮᱠᱟ ᱡᱚᱛᱚ ᱦᱟᱹᱠᱩᱣᱟᱜ ᱞᱟᱡ ᱮ ᱜᱮᱨ ᱵᱚᱜᱚᱡ ᱞᱮᱫ ᱛᱟᱠᱚᱣᱟ ? ᱩᱫᱟᱢ ᱫᱚ ᱚᱥᱴᱨᱮᱞᱤᱭᱟ ᱫᱤᱥᱚᱢ ᱪᱷᱟᱰᱟ ᱠᱟᱛᱮ ᱜᱚᱴᱟ ᱫᱷᱟ.ᱨᱛᱤ ᱨᱮᱜᱮ ᱠᱚ ᱧᱟᱢᱚᱜ-ᱟ ৷ ᱥᱤᱧᱚᱛ ᱨᱮᱦᱚᱸ ᱟᱭᱢᱟ ᱛᱷᱚᱠ ᱨᱮᱱ ᱢᱮᱱᱟᱜ ᱠᱚᱣᱟ ৷ ᱩᱫᱟᱢ ᱡᱟᱦᱟᱸ ᱞᱮᱠᱟᱱ ᱦᱚᱲ ᱴᱷᱮᱱ ᱫᱚ ᱵᱟᱠᱚ ᱥᱚᱫᱚᱨᱚᱜ-ᱟ |

 

== ᱛᱟᱦᱮᱸᱱ ᱴᱷᱟ:ᱭ ==
ᱚᱫᱟᱢ ᱫᱚ ᱟᱥᱚᱠᱟᱭ ᱛᱮ ᱦᱟᱥᱟ ᱨᱮ ᱵᱷᱩᱜᱟ.ᱜ ᱠᱟᱛᱮ ᱠᱚ ᱛᱟᱦᱮᱸᱱᱟ ৷ ᱱᱚᱶᱟ ᱵᱷᱩᱜᱟ.ᱜ ᱨᱮᱭᱟᱜ ᱢᱤᱫᱴᱟᱹᱝ ᱨᱤᱛ ᱢᱮᱱᱟᱜ-ᱟ ৷ ᱢᱤᱫ ᱱᱟᱠᱷᱟ ᱵᱷᱩᱜᱟ.ᱜ ᱫᱚ ᱫᱟᱜ ᱥᱮᱫ ᱥᱮᱱᱚᱜ-ᱟ ᱟᱨ ᱢᱤᱫᱴᱟᱹᱝ ᱫᱚ ᱜᱷᱩᱴᱩ ᱨᱮ ᱯᱷᱩᱴᱩᱠ ᱞᱮᱠᱟ ᱛᱟᱦᱮᱸᱱᱟ ৷ ᱚᱫᱟᱢ ᱢᱤᱫ ᱴᱷᱟ:ᱭ ᱨᱮᱜᱮ ᱠᱚ ᱛᱟᱦᱮᱸᱱᱟ ᱢᱮᱱᱠᱷᱟᱱ ᱡᱚᱢᱟᱜ ᱨᱮᱱᱟᱜ ᱟᱱᱟᱴ ᱦᱩᱭ ᱞᱮᱱ ᱠᱷᱟᱱ ᱴᱷᱟ:ᱭ ᱠᱚ ᱵᱚᱫᱚᱞᱟ ৷ ᱚᱫᱟᱢ ᱟᱜ ᱟᱥᱚᱞ ᱡᱚᱢᱟᱜ ᱫᱚ ᱦᱩᱭᱩᱜ ᱠᱟᱱᱟ ᱦᱟᱹᱠᱩ, ᱦᱟᱹᱠᱩ ᱥᱮᱸᱫᱽᱨᱟ ᱢᱤᱫ ᱧᱤᱫᱟ. ᱨᱮ 10 -15 ᱢᱟᱹᱭᱤᱞ ᱫᱷᱟ.ᱵᱤᱡ ᱠᱚ ᱫᱟᱲᱟᱱᱼᱟ ৷ ᱚᱲᱟᱜ ᱥᱩᱨ ᱨᱮ ᱱᱟ.ᱭ - ᱱᱟᱞᱟ ᱛᱟᱦᱮᱸᱱ ᱠᱷᱟᱱ ᱟᱞᱜᱟ ᱛᱮ ᱵᱚᱦᱮᱞ ᱫᱟᱲᱮᱭᱟᱜ ᱟᱠᱚ ৷ ᱚᱫᱟᱢ ᱟᱜ ᱜᱟ.ᱫᱤ ᱥᱮᱸᱫᱽᱨᱟ ᱧᱟᱢ ᱟ.ᱰᱤ ᱟᱞᱜᱟ ᱜᱮᱭᱟ ৷ ᱟᱥᱚᱠᱟᱭ ᱛᱮ ᱢᱤᱫ ᱴᱷᱟ:ᱭ ᱨᱮᱜᱮ ᱠᱚ ᱤᱡᱼᱟ ৷ ᱟᱨ ᱱᱚᱶᱟ ᱤᱡ ᱠᱚᱫᱚ ᱵᱷᱩᱜᱟ.ᱜ ᱪᱮᱛᱟᱱ ᱨᱮ ᱰᱷᱤᱯᱤ ᱠᱚᱜ-ᱟ  ᱟᱨ ᱦᱚᱸ ᱦᱟᱹᱠᱩ ᱡᱚᱢ ᱚᱠᱛᱮ ᱦᱟ.ᱠᱩᱣᱟᱜ ᱢᱚᱪᱟ ᱠᱷᱚᱱ ᱦᱤᱨᱤᱡ ᱧᱩᱨᱩᱜ ᱡᱟᱝ, ᱪᱩᱯᱤ ᱮᱢᱟᱱ ᱛᱟᱦᱮᱸᱱᱟ ৷

 

== ᱡᱤᱭᱚᱱ ᱪᱟᱨᱠᱷᱟ ==
ᱚᱫᱟᱢ ᱫᱚ ᱢᱤᱫ ᱛᱳᱣᱟ ᱧᱩ ᱛᱮ ᱦᱟᱨᱟᱜ ᱡᱟᱱᱣᱟ ᱠᱟᱱᱟ ᱠᱚ ৷ ᱚᱫᱟᱢ ᱠᱚᱫᱚ ᱞᱚᱞᱚ ᱫᱤᱱ ᱨᱮ ᱵᱟ.ᱲᱛᱤ ᱠᱚ ᱧᱟᱯᱟᱢᱚᱜ-ᱟ, ᱮᱴᱟᱜ ᱫᱤᱱ ᱨᱮᱦᱚᱸ ᱧᱟᱯᱟᱢ ᱫᱚᱠᱚ ᱧᱟᱯᱟᱢᱚᱜ ᱜᱮᱭᱟ ৷ ᱱᱩᱠᱩ ᱫᱚ ᱫᱟᱜ ᱞᱟᱛᱟᱨ ᱨᱮᱠᱚ ᱧᱟᱯᱟᱢᱚᱜ-ᱟ ᱟᱨ ᱵᱟᱨᱭᱟ ᱠᱷᱚᱱ ᱯᱩᱱᱭᱟᱹ  ᱫᱷᱟ.ᱵᱤᱡ ᱠᱚ ᱦᱚᱯᱚᱱ ᱠᱚᱣᱟ ৷ ᱡᱟᱱᱟᱢ ᱚᱠᱛᱚ ᱨᱮ ᱚᱫᱟᱢ ᱦᱚᱯᱚᱱ ᱰᱟᱴᱟ ᱵᱟᱝ ᱡᱟᱱᱟᱢ ᱛᱟᱨᱟ ᱟᱠᱚᱣᱟ ᱟᱨ ᱢᱮᱫ ᱦᱚᱸ ᱵᱩᱥᱟᱹᱲ ᱵᱟᱝ ᱛᱟᱦᱮᱸᱱ ᱛᱟᱠᱚᱣᱟ ৷ ᱢᱤᱫ ᱪᱟᱸᱫᱚ ᱛᱟᱭᱱᱚᱢ ᱢᱮᱫ ᱵᱩᱥᱟᱹᱲᱚᱜ ᱮᱦᱚᱵᱚᱜ ᱛᱟᱠᱚᱣᱟ ৷  ᱱᱚᱝᱠᱟ ᱜᱮ ᱮᱸᱜᱟᱛᱟᱜ ᱟᱹᱭᱩᱨ ᱨᱮᱠᱚ ᱦᱟᱨᱟ ᱵᱩᱨᱩᱜ-ᱟ ᱫᱟᱜ ᱟᱨ ᱚᱛ ᱵᱟᱨ ᱡᱟᱭᱜᱟ ᱨᱮᱜᱮ ᱠᱚ ᱤᱛᱩ ᱠᱚᱣᱟ ৷ ᱯᱮ ᱪᱟᱸᱫᱚ ᱛᱟᱭᱱᱚᱢ ᱠᱷᱚᱱ ᱦᱚᱯᱚᱱ ᱠᱚ ᱫᱟᱜ ᱨᱮ ᱯᱟᱭᱨᱟᱜ ᱠᱚ ᱮᱦᱚᱵᱚᱜ-ᱟ ৷ ᱯᱩᱭᱞᱩ ᱨᱮ ᱫᱟᱜ ᱨᱮ ᱠᱚ ᱴᱷᱮᱞᱟᱣ ᱜᱚᱫ ᱠᱟᱠᱚᱣᱟ ᱟᱨ ᱮᱸᱜᱟᱛ ᱛᱮᱫ ᱫᱚ ᱢᱚᱪᱟ ᱨᱮ ᱦᱟᱹᱠᱩ ᱜᱮᱨ ᱠᱟᱛᱮ ᱫᱟᱜ ᱵᱷᱤᱛᱨᱤ ᱠᱚ ᱵᱚᱞᱚᱱᱟ ৷ ᱮᱸᱜᱟᱛ ᱟᱜ ᱢᱚᱪᱟ ᱠᱷᱚᱱ ᱦᱟᱹᱠᱩ ᱨᱮᱨᱮᱡ ᱞᱟ.ᱜᱤᱫ ᱫᱟᱜ ᱨᱮ ᱵᱚᱞᱚᱱ ᱚᱠᱛᱮ ᱜᱮ ᱯᱟᱭᱨᱟᱜ ᱠᱚ ᱪᱮᱫ ᱟᱠᱚᱣᱟ ৷ ᱱᱚᱝᱠᱟ ᱜᱮ ᱵᱟᱨ - ᱯᱮ ᱥᱮᱨᱢᱟ ᱛᱟᱭᱱᱚᱢ ᱦᱚᱯᱚᱱ ᱠᱚᱠᱚ ᱥᱮᱬᱟᱜ-ᱟ ᱟᱨ ᱡᱤᱭᱚᱱ ᱡᱩᱨᱤ ᱠᱚ ᱧᱟᱢ ᱡᱚᱝ ᱟ  ৷ 





[[ᱛᱷᱚᱠ:ᱡᱤᱵᱽ ᱡᱚᱱᱛᱩ]]
